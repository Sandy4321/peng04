<CC>

Θ. ΤΑΣΙΟΣ
ΤΟ ΒΗΜΑ, 20-09-1998
Κωδικός άρθρου: B12499B111
</CC>

<TITLE>

                Εθνική στρατηγική για τη δασική πυρασφάλεια
</TITLE>

<TEXT>

Ο Θ. Π. Τάσιος διαπιστώνει επιπολαιότητα «αποφάνσεων» και αποφάσεων και
καταθέτει δέσμη προτάσεων για την καταπολέμηση της μάστιγας των πυρκαϊών

1 Η επιφυλλίδα αυτή έχει τα ακόλουθα χαρακτηριστικά:

α) Δέν φέρνει τίποτα το καινούργιο

β) Είναι εμφανώς ελλιπής

γ) Δεν έχει γνώση των ανάλογων αρμόδιων εργασιών

Παρά ταύτα, ενέχει μιαν άποψη που (χωρίς να είναι πρωτότυπη) πρέπει να
προσεχθεί: τώρα πια, οφείλουμε να συντάξουμε μια μακρόπνοη και μεγάλου
εύρους εθνική στρατηγική για το ζήτημα. Τέρμα τα νανουρίσματα.

Η οικονομική και η ηθική σημασία - του έγινε πρώτης προτεραιότητας, και
πρέπει να πολεμήσουμε τις ακόλουθες τάσεις γύρω από το ζήτημα της
πυρασφάλειας των δασών:

(ι) Την επιπολαιότητα «αποφάνσεων» και αποφάσεων. Στην εποχή της κυριαρχίας
της Επιστήμης, είναι εγκληματική η ευκολία με την οποία «ερμηνεύονται» τα
εκρηκτικά φαινόμενα της τελευταίας 10 - ετίας.

(ιι) Τη σεκταριστική τάση που διακρίνει τις διάφορες κατηγορίες των
αρμοδίων (ο καθένας με το μπαϊράκι της ειδικότητάς του).

(ιιι) Την αντι - οικολογική στάση ορισμένων οιονεί - οικολόγων που
αποθαρρύνουν τη μερική παρέμβαση μέσα στη ΗΔΗ κατοικημένο ή καταπατημένο
δάσος. (Τελικά την «ολική παρέμβαση» την δίνει η πυρκαγιά).

2 Τα ακόλουθα (τουλάχιστον) καίρια θέματα θα γίνουν αντικείμενο Μελετών,
που θα συνταχθούν από ολιγομελείς Ομάδες. Τα μέλη των Ομάδων θα αμειφθούν
γενναία και κατ' αποκοπήν (π.χ. 10 εκ. δρχ. ανά Αντικείμενο). Οι εργασίες
θα δημοσιοποιηθούν ευρύτατα.

α) Στατιστικά στοιχεία πυρκαϊών κατα το παρελθόν έμμεσες / άμεσες
οικονομικές συνέπειες (κεφαλαιοποιημένες).

β) Αντικειμενική ανάλυση (και εύλογες πιθανολογήσεις) αιτίων της έξαρσης
των φαινομένων: κριτική εξέταση όλων των ενδεχόμενων ερμηνειών των
αναφλέξεων, μελέτη των διαρθρωτικών αιτίων (π.χ. οικιστική πολιτική,
ψυχολογία κ.α.) χωρίς το μονόχορδο των «εμπρηστών» παντού. Συνοπτικές
προτάσεις λήψεως αντίστοιχων μέτρων.

γ) Διεθνώς διαθέσιμες τεχνικές και τεχνολογίες κατάσβεσης πυρκαϊών (από τις
στοιχειωδέστερες μέχρι τις πιό περίπλοκες).

δ) Πολεοδομικά και δασοπονικά μέτρα μεγάλης κλίμακας για τη μείωση του
κινδύνου.

ε) Εθνική και χωροταξική απογραφή διαθέσιμων μέσων κατάσβεσης (προσωπικό,
εξοπλισμός).

­ στο κρατικό επίπεδο

­ στο επίπεδο της Τοπικής Αυτοδιοίκησης

στ) Κρίσιμα σενάρια σε περιπτώσεις σύγχρονης εμφάνισης πυρκαϊών, και
αντίστοιχη εκτίμηση απαιτούμενων:

­ οργάνωσης / συντονισμού

­ προσωπικού / εκπαίδευσης

­ εξοπλισμού

­ ασκήσεων ετοιμότητας

­ κανονισμών για τη «συντήρηση» της ασφαλείας κατα την Ανοιξη

ζ) Ενημέρωση, εκπαίδευση του πολίτη: Μπροσούρες, Τηλεοπτικά σποτ, Σεμινάρια
σε όλους τους Δήμους και Κοινότητες.

η) Αποτύπωση και κριτική του υφιστάμενου νομοθετικού και συντονιστικού
καθεστώτος για την πυρασφάλεια δασών.

θ) Μόνιμη επιστημονική πολιτική για τη βιβλιογραφική ενημέρωση και τη
χρηματοδότηση εφαρμοσμένης έρευνας, και την οργάνωση συμποσίων, με έμφαση
στην ερμηνεία των φαινομένων και την πρόβλεψη.

ι) Διεθνείς συνεργασίες: Μετάκληση ξένων συμβούλων, μετεκπαίδευση
προσωπικού - μας (πάσης κατηγορίας) στο εξωτερικό, συμπαράσταση Ευρωπαϊκής
Ενωσης, μετάφραση εγχειριδίων ή επιτελικών σχεδίων από χώρες με ανάλογα
προβλήματα.

3 Η στρατηγική Δασικής Πυροπροστασίας (ΣΔΑΠΥ) στήνεται στο επίπεδο του
Πρωθυπουργού. (Ας ενεργοποιηθεί και η Επιστημονική Επιτροπή Φυσικών
Καταστροφών στο ΥΠΕΣ, η οποία ουδέποτε συνεκλήθη). Μία Προπαρασκευαστική
Ομάδα ετοιμάζει ένα «πλαίσιο δράσεων» διορθώνοντας, διευρύνοντας,
μεταβάλλοντας τις ενέργειες που ατελώς περιγράφονται στην παρ. 2.

Ανα κατηγορία δράσεων (παρ. 2 «α» έως «ι») ορίζονται τώρα ειδικότερες
Επιτελικές Ομάδες οι οποίες «ρευστοποιούν», να πούμε, τις προηγούμενες
Μελέτες και υποβάλλουν εντός 2 - μήνου (χωρίς τελειοθηρία), σχετικές
εισηγήσεις, οι οποίες περιλαμβάνουν Ενέργειες, Φορείς, Προϋπολογισμούς
δαπανών, Χρονοδιαγράμματα.

Η όλη προσπάθεια θα στηριχθή προφανώς στο διαθέσιμο δυναμικό των μέχρι
σήμερα αρμόδιων υπηρεσιών, με τις εξής όμως δύο διαφορές:

(α) Ο Συντονισμός οποιασδήποτε Ομάδας θα δίνεται σε ανεξάρτητα άτομα, έστω
και μειωμένης ειδικότητας.

(β) Οι Ομάδες θα είναι ολιγομελείς (λιγότερα των 4-5 ατόμων το πολύ) και
όχι κατ' ανάγκην στη βάση «αντιπροσωπευτικότητας».

Οι Εισηγήσεις θα τίθενται υπόψη των παραδοσιακών αρμοδίων: οι οποίοι
παίρνουν τις Εισηγήσεις, προσκαλούνται σε λεπτομερή προφορική παρουσίαση
και στέλνουν γραπτά σχόλια.

Η προσπάθεια προικοδοτείται άμεσα με μια Εκτελεστική Γραμματεία (3 άτομα
σύν δύο γραφεία και μια αίθουσα συσκέψεων).

4 Παρά τη δυσπραγία μας, είναι τώρα πια ολοφάνερο οτι έχουμε οικονομικό
συμφέρον να αλλάξουμε προτεραιότητες εθνικών στόχων.

Τούτο σημαίνει, οτι θα χρειαστεί:

­ Να βρεθεί η πρώτη χρηματοδότηση

­ Να ορισθεί έμπειρος υπόλογος με όση ευκαμψία χρειάζεται.

Οταν ολοκληρωθεί αυτή η φάση Μελετών / Διαλόγου, θα ακολουθήσει η λήψη των
τελικών ευρύτερων μέτρων:

(α) Για την υλοποίηση των προτάσεων (τελικοί πλούσιοι προϋπολογισμοί).

(β) Για τη Διοίκηση / Διαχειρισμό της μελλοντικής πορείας της Αμυνας κατά
του Πυρός, σε εθνικό επίπεδο.

Εχω επίγνωση της αντιδράσεως των αρμοδίων που θα τύχη (ίσως) να διαβάσουν
αυτές τις γραμμές («περίπλοκα, δασκαλίστικα πράγματα»), και η απάντησή μου
είναι από τώρα ετούτη: Στην απέραντη περιπλοκή των φυσικών και κοινωνικών
φαινομένων που προκαλούν την καταστροφή, μόνον «περίπλοκες» (δηλαδή
ολοκληρωμένες) ενέργειες ταιριάζουν. Αλλιώτικα, κάτστε να αναθεματίζετε την
4η Αυγούστου.

</TEXT>
