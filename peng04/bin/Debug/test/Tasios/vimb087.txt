<CC>

Θ. ΤΑΣΙΟΣ
ΤΟ ΒΗΜΑ, 31-05-1998
Κωδικός άρθρου: B12483B111
</CC>

<TITLE>

                           Μετροέπειας εγκώμιον

 Ο Θ. Π. Τάσιος εντοπίζει τις πιθανότητες εσφαλμένης κρίσεως που μπορεί να
    προκαλέσουν κείμενα τα οποία γράφονται στον Τύπο και σε επιστημονικά
         περιοδικά ή ακούγονται από το ραδιόφωνο και την τηλεόραση

</TITLE>

<TEXT>

1 Σε καιρούς ανταγωνιστικούς (όχι μόνον για την επιβίωση, αλλά και για την
«πρόοδο»), πού τη θυμήθηκες τη μετροέπεια; Και, τέλος πάντων, τί έχει να
κερδίση κανείς αποφεύγοντας τις ακρότητες ­ ιδίως στη διατύπωση των
σκέψεών-του; Η προσεκτική, επιφυλακτική (ή και διστακτική) έκφραση είναι
άραγε κάτι ουσιώδες ή αποτελεί απολίθωμα έωλων προτύπων καλής συμπεριφοράς;

Φαίνεται λοιπόν οτι οι πατεράδες-μας δέν ήσαντε τόσο αφελείς (ή υποκριτές)
όσο ο νεοπλουτικός συρμός τείνει να υποθέση. Εύλογο είναι να υποπτευθούμε
οτι μερικές κοινωνικές τακτικές του παρελθόντος υπαγορεύονταν από μια
συσσωρευμένη πείρα γενεών, και δέν είναι για πέταμα. Θά 'λεγα μάλιστα οτι
ειδικότερα για την «μετροπέπεια», η σύγχρονη περιπλοκή των καταστάσεων και
η αδυναμία ελέγχου της πλημμυρίδας των πληροφοριών, θά 'πρεπε να έχουν
ξορκίσει τις «βεβαιότητες» (αυτές που παρωθούν προς την μεγαλοστομία και το
ύφος ποντίφηκος...).

2 Αφορμή (καθημερινή σχεδόν) για μιαν νοσταλγική επανεπίσκεψη της
μετροέπειας, δίνουν κάμποσα απαφαντικά έως προφητικά κείμενα στον τύπο, στο
ραδιόφωνο και στην τηλεόραση ­ αλλά και σε επιστημονικά περιοδικά ενίοτε.

Και διερωτάσαι: Δεν το φοβούνται το σφάλμα; Ξέρομε δά πόσα ποδάρια έχει ο
σατανάς του ενδεχόμενου σφάλματος:

­ ανακρίβεια των «πληρο»φοριών

­ ανεπίγνωτες επιρροές απάνω-μου, οι οποίες μου δημιουργούν μια
ψευδεπίγραφη εντύπωση βεβαιότητας· βλέπε και το ιερόν πάθος που ενέπνεαν οι
(αποφενακισμένες σήμερα) ιδεολογίες

­ σφάλματα στην τυπική λογική επεξεργασία που έκαμα προκειμένου να
«συμπεράνω»

­ παγίδες του συναισθηματισμού-μου.

Ακούστε και τον Ρίτσο που θεωρούσε «ασυγχώρητο το ύφος το πομπικό της
βεβαιότητας ­ ο Θεός να μας φυλάει» («Καγκελόπορτα»).

Στοιχειώδης λοιπόν πρόνοια επιβάλλει το ζύγιασμα των πιθανοτήτων εσφαλμένης
κρίσεως και την αντίστοιχη με τις πιθανότητες αυτές λεκτική διατύπωση της
κρίσεως, ώστε να είναι λιγότερο εκτεθειμένη στο σφάλμα. Μόνον έτσι μπορεί
κανείς να βελτιοποιήση την ευστοχία των κρίσεών-του.

Ετσι, λοιπόν, η «σεμνότητα» απομυθοποιείται. Κι από εξωγενής κανόνας
χρηστομάθειας προάγεται σε Αξίαν, η οποία μάλιστα στηρίζεται σε μια λογικής
κατηγορίας εμπειρίαν.

Εδώ το ήθος είναι μάθος.

3 Ωστόσο, κάτι πάλι μένει απ' όλα αυτά το οποίο δέν είναι λογικής
κατηγορίας: Το βλέπεις πως υπάρχουν άνθρωποι σεμνοί από τη «φύση»-τους, απο
μιαν αγαπητική για τους άλλους προδιάθεση ίσως. Δέν είναι, άλλωστε, δυνατόν
να κάνης πάντα τις ταχύτατες εκείνες εκτιμήσεις ενδεχομένου σφάλματος (παρ.
2) κατα περίπτωση: Κάποια αρχική μετριοπαθής στάση ενώπιον πραγμάτων και
ανθρώπων απαιτείται. Κι αυτόν ακριβώς τον ρόλο παίζει η Αξία: Οταν (μ'
ευαισθησία, μόχθο και ανάδραση) την καταχτήσης ως μπούσουλα προσωπικόν,
τότε σε διαποτίζει και σε ρυθμίζει οιονεί αυτομάτως. Αρα, δικαιούμαστε ίσως
να συμπεράνουμε οτι η αξία της μετροέπειας ναί μεν στηρίζεται στην εμπειρία
(βελτιστοποίηση έναντι καραδοκούντων σφαλμάτων), συχνά όμως εμπνέεται απ'
την αγάπη προς τον Αλλον (προσεκτική διατύπωση δια-φωνίας ως προς τα
συζητούμενα, αντί για την κατακεραύνωση του ίδιου του συζητητή!): Στην
επιστημονική κοινότητα ακούγεται συχνά η φράση «τί λαμπρό μυαλό ­ ο
κακός-του χαρακτήρας του ροκάνισε τη δημιουργικότητα».

Περι τίνος πρόκειται; Πώς ο «νούς» υπονομεύεται απ' την έλλειψη
«φρονήσεως», με το αριστοτελικό νόημα των όρων; Φαίνεται λοιπόν οτι μια
υπερτροφία της ανταγωνιστικότητας οδηγεί σε υπερπλασία του εγώ, ηθική
απομόνωση κι αδυναμία επικοινωνίας: Αποτέλεσμα η εχθρικότητα αντί για τη
δια-φωνία, κι η γρήγορη μείωση της κριτικής ικανότητας. Χαράς ευαγγέλια
δηλαδή για όσους πιστεύουν πως δέν υπάρχουν στεγανά ανάμεσα στις διαστάσεις
του Είναι (Γνωστικό και Ηθικό, στην περίπτωση αυτή).

Πώς λοιπόν να μην εγκωμιάσης την μετροέπεια όταν και την επιστημονική
αποδοτικότητα ακόμα μπορεί να ευοδώση!

4 Τό 'χε πεί κι ο Σταγειρίτης: «Πάς επιστήμων την υπερβολήν μέν και την
έλλειψιν φεύγει, το δε μέσον ζητεί», σπεύδοντας να εξηγήση αμέσως οτι η
μεσότης αυτή «ου του πράγματος, αλλά προς ημάς» (για να κάνη σαφές δηλαδή
πως δέν εννοεί τάχα τον μέσον όρον, αλλά τη βελτιστοποίηση). Αλλ' αυτή
ακριβώς η αριστοτελική θέση μας θυμίζει οτι η μετροέπεια που μας απασχολεί
εδώ δέν είναι ένα ξεκομμένο χαρακτηριολογικό χαρακτηριστικό, αλλ' υπάγεται
σε μιαν ευρύτερη ηθολογική κατηγορία που είναι η μετριοπάθεια. Υπάρχουν
μάλιστα αναλυτές που ανάγουν την ιδιότητα τούτη σε συστατικό της
Δημοκρατίας ως αθλήματος περιστολής και διαπραγματεύσεως, μάλλον, αντί για
τους μαξιμαλισμούς των νηπίων. Διότι, πράγματι, άν το πολιτικώς «ορθόν»
μπορούσε να προκύψη κάθε φορά απ' τις προβλέψεις μιας μεγαλο-Θεωρίας, τότε
δέν θα χρειάζονταν οι δημοκρατικοί θεσμοί. Γι' αυτό κι οι οπαδοί των
πολιτικών μεγα-Θεωριών (μαζί και οι πιστοί του εν παντί «ρυθμιστικού» ρόλου
της αγοράς) έχουν μένος ιερόν ­ δηλαδή δικτατορικόν. Ετσι, κάμποσες φορές,
τα κείμενά-τους είναι κεραυνοί.

Τώρα όμως; Τώρα που η Δημοκρατία αποπειράται να ξανάβρη τον δρόμο-της;
Τώρα, λέω, η μετριοπάθεια (κι η μετροέπεια, αντίστοιχα) συνιστά λίθον
λυδίαν της δημοκρατικότητας.

</TEXT>
