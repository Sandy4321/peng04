<CC>

Θ. ΤΑΣΙΟΣ
ΤΟ ΒΗΜΑ, 08-11-1998
Κωδικός άρθρου: B12506B112
</CC>

<TITLE>

                        Οι χτίστες και η μοίρα τους

    Ο Θ.Π. Τάσιος αναφέρεται στη σπουδαιότητα του κατασκευαστικού τομέα
     υποστηρίζοντας και εξηγώντας γιατί η «ελεύθερη αγορά» αδυνατεί να
                   λειτουργήσει στην εν λόγω βιομηχανία

</TITLE>

<TEXT>

1 Σκέφτηκα να μεταφέρω και σ' αυτήν τη στήλη τον κοινωνικο-οικονομικό (αλλα
καί επιστημονικό) προβληματισμό γύρω απ' τον χαλεπόν τομέα των έργων
Πολιτικού Μηχανικού. Είπα δηλαδή να παινέψω κι εγώ μιά φορά το σπίτι-μου
μην πέση και με πλακώση ­ αλλ' όχι μόνον γι' αυτό. Καθώς οι περισσότεροι
απο μάς τό 'χουμε ακόμη καβαλλημένο το καλάμι του λογιωτατισμού, ποιός
νοιάζεται τώρα για τους χτιστάδες; Αν έλεγες να μιλήσης για ανθρώπους «των
γραμμάτων και των τεχνών» (άκου να δής), τότε μάλιστα θ' άξιζε τον κόπο.
Τέτοιοι μπαταχτσήδες είμαστε δηλαδή: Εδώ πρόκειται για την εθνική
βιομηχανία (σε όρους Ακαθάριστου Εθνικού Προϊόντος, 15% παρακαλώ). Η οποία
βιομηχανία μάλιστα συμβάλλει περίπου κατα 50% στο ακαθάριστο σταθερό
κεφάλαιο επενδύσεων. Κι αν δέν φτάνουν αυτοί οι σημαδιακοί δείκτες για να
υπενθυμίσουν τη σπουδαιότητα του Κατασκευαστικού Τομέα, σκεφτείτε
τουλάχιστον πως το σπίτι, το γραφείο, η βιομηχανία όπου ζείτε και
εργάζεστε, το νοσοκομείο όπου επισκευάζεστε απ' αυτόν τον τομέα
προέρχονται. Αλλα και το νερό που πίνετε, ή το δίκτυο αποχέτευσης που σας
ξεβρωμίζει, ο υπόγειος σιδηρόδρομος που (ίσως) σώση την Αθήνα, τα λιμάνια
και τ' αεροδρόμια όπου μπαινοβγαίνετε, αλλα κι όλα τα έργα απορρύπανσης γής
και υδάτων, έργα Πολιτικού Μηχανικού είναι.

2 Παρ' όλ' αυτά, η δημόσια εικόνα αυτού του Τομέα και των φυσικών προσώπων
που το κινούν δέν είναι σπουδαία. Η δέ μέριμνα της Πολιτείας για την
ιδιότυπη αυτή «βιομηχανία» δέν είναι πάντα η καλύτερη.

Ηθελα λοιπόν να αποπειραθώ μια διαγώνια ανάλυση αυτού του παράδοξου
φαινομένου (για όσους δηλαδή θα πείθονταν πως τέτοια κατ' εξοχήν πολιτικά
και οικονομικά ζητήματα αξίζουν την προσοχή-μας ανάμεσα στα άλλα «σπουδαία»
θέματα, της γλώσσας λ.χ. ή της γλωσσοφαγιάς, του χρηματιστηρίου ή του
χρηματισμού, και του ανασχηματισμού ή ανασκολοπισμού). Η πρώτη θέση την
οποία θα υποστηρίξω (με μια δόση υπερβολής είν' αλήθεια) θα είναι οτι στον
Κατασκευαστικό Τομέα η περιώνυμη «ελεύθερη αγορά» αδυνατεί να λειτουργήση.

Πρώτα - πρώτα, λοιπόν, η ζήτηση ενός προϊόντος προϋποθέτει οτι ο υποψήφιος
καταναλωτής ξέρει τί να ζητήση. Κι ύστερα, είναι σε θέση να διαπιστώση
άμεσα τις ιδιότητες του αγαθού που παραλαμβάνει. Δυστυχώς, στην περίπτωση
των κατασκευαστικών προϊόντων (μιας οικοδομής λ.χ. ή μιας οδού), η πιό
εύτρωτη ιδιότητά-τους είναι η «ανθεκτικότητα» μέσα στον χρόνο: Το κατα
πόσον δηλαδή θα συνεχίση να παρουσιάζη την επιθυμητή συμπεριφορά καθ' όλη
τη διάρκεια της ζωής του, σε 50 δηλαδή ή σε 100 χρόνια. Καθώς λοιπόν ο
καταναλωτής, τις περισσότερες φορές, δέν μπορεί να περιγράψη αντικειμενικώς
όλες τις ιδιότητες του παραγγελλόμενου προϊόντος, αδυνατεί δέ και να το
ελέγξη κατα βάθος, η «ζήτηση» γίνεται ασαφής, οι δε προσφορές που θ'
ακολουθήσουν δέν είναι συγκρίσιμες μεταξύ-τους! Ετσι, απο γεννησιμιού-του,
ο μηχανισμός της «ελεύθερης» αγοράς δέν μπορεί να λειτουργήση: Η προσφορά,
αντί για μειοδοσία κόστους, ενδέχεται να είναι μειοδοσία ποιότητας.

3 Το κακό όμως δέν τελειώνει εδώ. Η «βιομηχανία» που υπηρετεί αυτές τις
ανάγκες απ' την ίδια-της τη φύση πάσχει απ' τα εξής ελαττώματα:

­ Είναι υπαίθρια και νομαδική!

­ Κάθε φορά παράγει ένα προϊόν διαφορετικό απο τα πρίν (και απο μετά)...

­ Συνήθως, για να μπορή ν' αντεπεξέλθη στη φοβερή αστάθεια της ζήτησης, δέν
έχει μόνιμο προσωπικό. Μέγα μέρος των «τεχνιτών»-της είναι ανειδίκευτο και
ανεξέλεγκτο.

­ Οι περισσότεροι απ' τους προμηθευτές των πρώτων υλών-της είναι
ανεξέλεγκτοι...

­ Η φαινομενική «ευκολία» του Κλάδου κι η παροιμιώδης αστάθεια ζήτησης
(στον δημόσιο τομέα) ενθαρρύνουν μυριάδες εργολάβους να μπαίνουν στην
αγορά. Ετσι, η επιβίωσή-τους διέρχεται συχνά από εκπτώσεις αυτοκτονίας, ή
από δωροδοκίες αισχρές.

Με τέτοια εγγενή δεδομένα, ένας θεός ξέρει πώς, παρα ταύτα (με νύχια και με
δόντια), ο κατασκευαστικός κλάδος καταφέρνει να υπηρετή με μικρό κόστος και
ευκαμψίαν τις κοινωνικές ανάγκες.

4 Το συμπέρασμα όμως παραμένει: Καί η ζήτηση καί η προσφορά είναι τόσο
χαοτικές, ώστε οι κανόνες της ελεύθερης αγοράς (οι «νόμοι» που λέν κι οι
κρυπτομεταφυσικοί οπαδοί-της) καταρρακώνονται. Οι συνέπειες είναι πολύ
ζημιογόνες για όλους μας:

­ Ο ανταγωνισμός, τελικά, είναι αθέμιτος (και καμμιά υστερογενής παρέμβαση
«εισαγγελέων» δέν τον θεραπεύει).

­ Η διαφθορά των ηθών ενθαρρύνεται.

­ Η Αγορά διαστρεβλώνεται, μιας και η δυσλειτουργία ενός σημαντικού
κομματιού της συμβάλλει σε ευρύτερες οικονομικές αστάθειες.

­ Το τελικό κόστος για τον καταναλωτή αυξάνεται: Καί λόγω της δυσχρησίας
του προϊόντος, καί λόγω των υπέρογκων δαπανών για συντήρηση και επισκευή
(αν όχι και ανακατασκευή).

Ιδού λοιπόν γιατί μια καπιταλιστική Πολιτεία νομιμοποιείται και υποχρεούται
να παρέμβη σε πολλά επίπεδα, προκειμένου να αποκαταστήση τη λειτουργία της
Αγοράς. Επιμένω στη διάκριση: Ετούτη θα είναι μία παρέμβαση για να
λειτουργήση η Αγορά, κι όχι για να καταναγκασθή ­ κι ας είναι ήσυχοι οι
αντισοσιαλιστές. Ιδού δέ ποιού είδους παρεμβάσεις απαιτούνται απ' τη μεριά
της Πολιτείας:

­ Προτυποποίηση (πρότυπα υλικών, Κανονισμοί μελετών, τεχνικές προδιαγραφές
κατασκευής), για να ξέρουν οι συμβαλλόμενοι για τί μιλάνε.

­ Εκπαίδευση και Πιστοποίηση Τεχνιτών. Πρόκειται για μια δαπανηρή
κατάρτιση, εντός επαγγέλματος ενίοτε, που θέλει κεντρική καθοδήγηση και
χρηματοδότηση, αλλά και τελική πιστοποίηση. Δεν μπορείς να είσαι ό,τι
δηλώσεις...

­ Μητρώα εγγραφής συντελεστών παραγωγής (Μελετητών, Επιβλεπόντων,
Κατασκευαστών): Αλλοίμονο αν αφήναμε να κρίνεται ο καθένας απ' το
αποτέλεσμά του. Θα ήταν πολύ - πολύ αργά.

­ Νομοθεσία για Επίβλεψη και Καταλογισμό Ευθυνών: Εδώ είναι το βατερλώ μας.
Ούτε κάν οι επιχειρήσεις παραγωγής έτοιμου σκυροδέματος δεν ελέγχονται
(διότι ο Ν. 1418/84 δεν προβλέπει... ποιοί θα κάνουν τους ελέγχους).
Φυσικά, ο ευρύτερος θεσμός της Επίβλεψης νοείται πάνω σ' όλους τους
συντελεστές της Παραγωγής.

­ Ενθάρρυνση συστήματος εγγυήσεων προς τον καταναλωτή εκ μέρους του
επαγγελματία, συνοδευομένων απ' αντίστοιχες υποχρεωτικές ασφαλίσεις.
Αναφέρομαι σε εγγυήσεις για όλη τη διάρκεια ζωής του έργου, οι οποίες δεν
μπορούν να στηριχθούν παρα μόνο στη συνεργία του ασφαλιστικού/τραπεζικού
κλάδου. Ετούτο το (δύσκολο, είν' αλήθεια, και δαπανηρό) μέτρο θα ήταν ικανό
κι από μόνο-του να ορθολογίσει και να εξυγιάνη την Αγορά.

­ Κάποια εν χρόνω σταθερότητα πολιτικής στο Πρόγραμμα Δημοσίων Εργων και
χρηματο-δημοσιονομικών στηρίξεων των ιδιωτικών έργων.

­ Μακροπρόθεσμη ενθάρρυνση της εφαρμοσμένης έρευνας στον τομέα, για να
ευοδωθή η καινοτομία. Βαρέθηκα την ψηλομύτικη άρνηση «μα, αυτό δεν είναι
επιστήμη». (Η επιστήμη δεν «είναι». Η επιστήμη χρησιμοποιείται).

5 Πολλά απ' όλα ετούτα γίνονται ήδη ­ άλλα σωστά κι άλλα όχι. Κάμποσα
απομένουν να γίνουν αποξαρχής. Και τούτα όμως θα αποτύγχαναν εάν οι
συνδικαλιστικές και οι επιστημονικές οργανώσεις των συντελεστών της
παραγωγής του κατασκευαστικού Κλάδου δέν αποφάσιζαν να αναλάβουν πλήθος
αντίστοιχες πρωτοβουλίες (περι των οποίων αξίζει ίσως τον κόπο να
επανέλθωμε). Αλλως, θα βουλιάξουμε στην γκρίνια και την ξενοφοβία.

</TEXT>
