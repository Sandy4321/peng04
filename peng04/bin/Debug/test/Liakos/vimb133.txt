<CC>

Α. ΛΙΑΚΟΣ
ΤΟ ΒΗΜΑ, 05-10-1997
Κωδικός άρθρου: B12449B031
</CC>

<TITLE>

                Η πλαστογραφία στην υπηρεσία της συνωμοσίας

</TITLE>

<TEXT>


Τον τελευταίο καιρό τα πλαστά κείμενα είχαν την τιμητική τους. Πλαστό
κείμενο του Κίσινγκερ χρησιμοποίησε ο κ. Χρ. Γιανναράς για να κατηγορήσει
τους «προοδευτικούς διανοουμένους» για εθνική μειοδοσία. Πλαστό κείμενο
συνομιλίας Κλίντον - Σημίτη χρησιμοποιήθηκε για να κατηγορηθεί ο τελευταίος
για περίπου ανάλογα πράγματα. Πλαστά στοιχεία τέλος στη συνέντευξη Κούρδου
για να κατηγορηθεί η Ελλάδα για υπόθαλψη τρομοκρατίας. Δεν πρόκειται όμως
για ήθη των καιρών.

Η πλαστογραφία είναι τόσο παλαιά όσο και η γραφή. Γιατί η γραφή δεν
αποτελεί το διαφανές μέσο με το οποίο οι πραγματικότητες αποτυπώνονται.
Κάθε άλλο. Εκείνο που περνάει μέσα από τη γραφή όχι μόνο αλλάζει νοηματικά,
αλλά προπαντός προσκτά άλλες κοινωνικές διαστάσεις και λειτουργίες. Ακόμη
και σήμερα, στην εποχή του ηλεκτρονικού λόγου, η γραφή διατηρεί την
τελετουργικότητα που τη χαρακτήριζε όταν ακόμη ήταν ιερατική γραφή. Είναι
πηγή κύρους.

Αν η γραφή λοιπόν έπαιξε έναν τόσο ισχυρό κοινωνικό ρόλο, ευνόητο είναι και
γιατί η πλαστογραφία τη συνόδευσε. Αν όμως η γραφή δεν είναι διαφανές μέσο,
αλλά αναδημιουργεί τις πραγματικότητες προς τις οποίες αναφέρεται, τότε
προς τι η πλαστότητα; Εφόσον η γραφή πλάθει και αναπλάθει νοηματικά τις
πραγματικότητες, γιατί να διακρίνουμε ανάμεσα στα αυθεντικά και στα πλαστά
κείμενα;

Η διάκριση των αυθεντικών από τα πλαστά κείμενα δεν αποτέλεσε απλώς μια
παρανυχίδα στις διανοητικές λειτουργίες που επέβαλε η γραφή, αλλά μια
θεμελιώδη λειτουργία: την κριτική και την αποκατάσταση των κειμένων. Από
την ενασχόληση αυτή, κυρίως των αναγεννησιακών χρόνων, προέκυψε τόσο η
μοντέρνα φιλολογία όσο και η μοντέρνα ιστοριογραφία. Το μέλημα των
φιλολόγων και των ιστορικών (ελάχιστα τότε διακρίνονταν οι δύο
κατευθύνσεις) δεν ήταν να δείξουν τι ήταν αληθινό, την αλήθεια δηλαδή σε
ένα κρυμμένο υπόστρωμα της φαινομενικής πραγματικότητας, αλλά τι ήταν
πλαστό. Το κυνηγητό του πλαστού ήταν το κίνητρο.

Η ιστορική αναδρομή όμως δεν μας λύνει το πρόβλημα της θεμελίωσης της
εννοιολογικής διάκρισης αυθεντικού - πλαστού. Ας πάρουμε για παράδειγμα το
υποτιθέμενο κείμενο του Κίσινγκερ που χρησιμοποιεί ο κ. Γιανναράς, ότι
δηλαδή η Ελλάδα πρέπει να πληγεί με την αποκοπή των πολιτιστικών της ριζών.
Πώς πρέπει να κατανείμουμε τα ερωτήματα;

Το πρώτο είναι η πηγή και η εγκυρότητα της πηγής της προέλευσης και της
ακρίβειας της απόδοσης. Οχι τόσο η διάψευση, όσο επίσημη και αν είναι.
Μπορεί στην πολιτική η διάψευση να έχει σημασία, αλλά ως ιστορικό στοιχείο
συχνά είναι ασθενέστερο και η επισημότητα το εξασθενίζει ακόμη περισσότερο.

Το δεύτερο είναι η ορολογία ενός κειμένου. Ανήκει λ.χ. στην εποχή ή στο
νοητικό περιβάλλον από όπου προέρχεται ένα κείμενο, η ορολογία που
χρησιμοποιεί; Αν εξετάσει κανείς τον δυτικό «κανόνα» (και ιδιαίτερα τον
αμερικανικό), η θέση της Ελλάδας βρίσκεται στον παιδαγωγικό του κορμό. Από
τότε που η δυτική ιδέα της κλασικής Ελλάδας βρήκε την εδαφική της έκφραση
στη νεότερη Ελλάδα, οι Νεοέλληνες επιτιμούνται όχι γιατί τρέφονται από τις
ρίζες του πολιτισμού τους, αλλά γιατί δεν τρέφονται από αυτές, γιατί δεν
μοιάζουν πολύ με τους αρχαίους προγόνους τους. Στη δυσμενή σύγκριση
εντοπίζονται οι αρνητικές κρίσεις προς τους Νεοέλληνες, όχι στην υπερβολική
ομοιότητα.

Το τρίτο ερώτημα αφορά τον έλεγχο των νοηματικών προϋποθέσεων ενός
κειμένου. Τι σημαίνει «πλήττω τις πολιτιστικές ρίζες», τη «γλώσσα»,
«αποκόβω από τις πολιτιστικές ρίζες»; Είναι δυνατά αυτά ως συγκεκριμένες
πολιτικές αποφάσεις, και μάλιστα ως προϊόντα συνωμοσίας; Γιατί η αφέλεια
παρόμοιων προτάσεων δεν είναι προφανής για τους χρήστες του πλαστού
κειμένου; Η σύγχρονη πολιτισμική παραγωγή, αναμειγνύοντας, με τον όποιο
τρόπο παλιό και καινούργιο, αναδημιουργεί συνεχώς πολιτισμικές ταυτότητες.
Η ομοιομορφία παράγει συνεχώς την ετερομορφία. Ακόμη και σε ό,τι αφορά τις
επεμβάσεις στον τρόπο γραφής, έχουν απρόβλεπτα και αντιφατικά αποτελέσματα.
Π.χ. η αλλαγή του αραβικού σε λατινικό αλφάβητο που επέβαλε ο Κεμάλ,
αδυνάτισε ή ενίσχυσε τον τουρκικό εθνικισμό; Ο πολιτισμικός ιμπεριαλισμός
ιδιοποιείται τον λόγο του άλλου με πιο σύνθετες διαδικασίες, παράγει όμως
συνεχώς και τα αντισώματά του.

Το ερώτημα των νοηματικών προϋποθέσεων μας οδηγεί σε ένα τέταρτο. Ας
υποθέσουμε ότι δεν γνωρίζουμε τον συγγραφέα ενός κειμένου ούτε αν αυτό
είναι αυθεντικό ούτε αν εκφράζει κάποιες ευρύτερες δυναμικές. Σε ποιες
νοηματικές συστοιχίες μπορούμε να εντάξουμε την επιχειρηματολογία του; Στη
συγκεκριμένη περίπτωση οι συγκρίσεις ξεπηδούν πλούσιες. Εκατό χρόνια
γλωσσική διαμάχη στην Ελλάδα περιστράφηκαν γύρω από το επιχείρημα των
οπαδών της καθαρεύουσας εναντίον των δημοτικιστών ότι αποκόβουν το έθνος
από τις ρίζες του. Στην πραγματικότητα συνέβη το αντίθετο. Ο λόγος περί
«ριζών» αναπτύχθηκε από του δημοτικιστές διανοουμένους της γενιάς του '30.

Ας συνοψίσουμε: τα κείμενα αποτελούν απτά υλικά αντικείμενα, ροές της
κοινωνικής δυναμικής και σημεία προς ερμηνεία. Αν λοιπόν το κείμενο ως
υλικό σημείο έχει την αιτιότητά του, και εδώ ανήκει η εξωτερική κριτική, το
κείμενο ως νοηματικό σημείο επιδέχεται πολλαπλότητα ερμηνειών. Η τελευταία,
η εσωτερική κριτική, τελικά καταλύει τη διαφορά ανάμεσα στο αληθές και στο
ψευδές κείμενο, γιατί και το ψευδές ως προς την καταγωγή του κείμενο μας
αποκαλύπτει την αλήθεια της χάλκευσης και της χρήσης του. Αλήθειες ως προς
τη λειτουργία του. Στη συγκεκριμένη περίπτωση δηλαδή μας λέει περισσότερα
για τον τρόπο με τον οποίο σκέφτονται και εργάζονται διανοητικά ο κ.
Γιανναράς και όσοι χρησιμοποίησαν το πλαστό αυτό κείμενο, παρά βέβαια για
τις όποιες προθέσεις του κ. Κίσινγκερ και των «προοδευτικών διανοουμένων»
που εγκαλούνται.

Γιατί όμως μια επιχειρηματολογία έχει την ανάγκη της πλαστογραφίας; Γιατί
συγκεκριμένα αυτός ο λόγος περί ριζών και συνεχειών χρειάζεται την
πλαστογραφία; Η ελληνική ιστορία είναι πλούσια σε παραδείγματα συνεχειών,
όπως και τομών άλλωστε. Και μόνο η επιλεκτική χρήση των συνεχειών αρκεί για
να υποστηρίξει τον λόγο αυτό. Αλλωστε θα αδικούσαμε το σύνολο του
παραδοσιολατρικού λόγου αν τον κατηγορούσαμε συλλήβδην ως πλαστογραφικό. Η
χρήση της πλαστογραφίας αφορά το κύρος της γραφής που λέγαμε στην αρχή. Στο
πέραν της κριτικής κύρος ενός ιερατικού λόγου με καταλυτικές ψυχολογικές
συνέπειες. Στη δημιουργία πανικού. Η στρατηγική του φόβου και του πανικού
με τη σειρά της εξυπηρετείται από την εγκαθίδρυση της υποψίας της
συνωμοσίας. Είναι ακριβώς στην απόδειξη της συνωμοσίας που επιστρατεύεται η
πλαστογραφία.

Γιατί όμως χρειάζεται η επιστράτευση της συνωμοσίας; Γιατί η συνωμοσία
προσωποποιεί την απειλή και δημιουργεί ένα δίκτυ σημασιών στο οποίο
εντάσσονται οι αναπαραστάσεις του εαυτού μας ­ που τοποθετείται στο κέντρο
­ και των άλλων, που τοποθετούνται στην απειλητική περιφέρεια. Γιατί
προκαλεί την ανασημασιοδότηση του εαυτού μας και του κόσμου μας. Στόχος
όμως της συνωμοσιολογίας δεν είναι η αποκάλυψη των άλλων, στην περίπτωση
αυτή της αντιορθόδοξης και ανθελληνικής Δύσης. Στόχος είναι το κέντρο,
δηλαδή το εθνικό ακροατήριο, και η απόκτηση ηγεμονίας σε αυτό. Στόχος της
συνωμοσιολογίας είναι να αλλάξει ο λόγος με τον οποίο περιγράφουμε και
κατανοούμε την ελληνική πραγματικότητα. Η ποινικοποίηση και αυτοενοχοποίηση
των νεοελληνικών κοινωνικών και πολιτισμικών συμπεριφορών. Γι' αυτό άλλωστε
και η ρητορική της έκπτωσης και της κατάρρευσης. Εχει άλλωστε παρατηρηθεί,
σε άλλες περιπτώσεις, ότι η χρησιμοποίηση του λόγου περί κατάρρευσης της
κοινωνίας αφορά την κατάρρευση της θέσης των ίδιων των φορέων του λόγου
αυτού μέσα στην κοινωνία. Την κατάρρευση του προηγούμενου κύρους τους.

Κρίμα όμως. Ο συντηρητικός λόγος δεν στερείται λειτουργικότητας σε έναν
κόσμο που αλλάζει. Στο κάτω κάτω δεν είναι ο συντηρητισμός που ενοχλεί,
αλλά ο κομφορμισμός, είτε προς τη συντήρηση είτε προς τον νεωτερισμό. Ούτε
ο τελευταίος προσημαίνεται πάντοτε και αναγκαστικά θετικά. Οι πλαστογραφίες
όμως θολώνουν τα νερά, αφού έχουν ήδη θολώσει τον νου των χρηστών τους.

</TEXT>
