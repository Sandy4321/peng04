<CC>

Α. ΛΙΑΚΟΣ
ΤΟ ΒΗΜΑ, 14-09-1997
Κωδικός άρθρου: B12446B061
</CC>

<TITLE>

                          Η βιομηχανία της μνήμης

</TITLE>

<TEXT>


Γιατί οι Σέρβοι, οι Κροάτες, και οι Βόσνιοι Μουσουλμάνοι συμβουλεύονται να
ξεχάσουν το παρελθόν τους ώστε να συμβιώσουν ειρηνικά, ενώ πρέπει να
διατηρούμε τη μνήμη των γερμανικών εγκλημάτων του πολέμου; Και τι πρέπει να
κάνουν οι Ιρλανδοί, οι Κύπριοι, οι Κούρδοι, οι Πόντιοι και οι Αρμένηδες, οι
Ισπανοί και οι Ελληνες με θύματα στον Εμφύλιο, οι Νοτιοαφρικανοί; Να
ξεχνούν ή να θυμούνται;

Η καλλιέργεια της μνήμης ή της λήθης είναι προφανώς ένα ζήτημα ηθικό,
πολιτικό και βέβαια ιστορικό. Οσο και αν φαίνεται παράξενο, ο λόγος περί
μνήμης απέκτησε ένταση και πυκνότητα τις τελευταίες δεκαετίες συνοδεύοντας
το πρακτικό και θεωρητικό ενδιαφέρον για τις ταυτότητες. Η μνήμη θεωρείται
ο πυρήνας της ταυτότητας.

Δεν ήταν όμως πάντα έτσι. Η εποχή που καθοδηγήθηκε από τις βασικές ιδέες
του Διαφωτισμού, και επομένως από την ιδέα της προόδου, έδινε έμφαση στην
ιστορία και όχι στη μνήμη. Το πρόβλημα ήταν η απελευθέρωση από το παρελθόν.
Η ιστορία επομένως αποσκοπούσε στην εκλογικευμένη ανασυγκρότησή του. Γι'
αυτό βασίστηκε στη διαμεσολάβηση της μνήμης από έννοιες καθολικές. Η
ιστορία ως μορφή γνώσης τοποθετεί τη βιωμένη ή παραδομένη εμπειρία στην
ανάλυση των δομών μιας κοινωνίας και των αιτιωδών συναφειών που υπόκεινται
στην εξέλιξή της. Αν αντικείμενο της μνήμης είναι το παρελθόν, της ιστορίας
είναι ο ιστορικός χρόνος.

Αν όμως η ιστορία ανέδειξε τον ιστορικό ως διαμεσολαβητή ανάμεσα στο
παρελθόν και στο παρόν, αυτός ο διαμεσολαβητής δεν ήταν ουδέτερος ή
ανιδιοτελής. Η ιστορία υπηρέτησε το εθνικό κράτος στην ανάδυσή του, τις
άρχουσες ελίτ και την ομοιογενοποίηση των κοινωνιών. Σε αυτή τη διαδικασία
λειτούργησε επιλεκτικά. Ορισμένες περίοδοι και ορισμένες εμπειρίες
αναδείχτηκαν. Αλλες αποσιωπήθηκαν ή απλώς δεν ανασύρθηκαν από τη σιωπή και
την καταφρόνηση. Την ιστορία την γράφουν οι νικητές. Αλλά και οι ηττημένοι
εκδικούνται.

Σε αυτή την εκδίκηση οφείλεται και η ανάδειξη της μνήμης. Γιατί αν οι
κατώτερες τάξεις, οι καταπιεσμένοι λαοί και οι κοινωνικές ομάδες δεν
διαθέτουν την πολυτέλεια των αρχείων και της καταγραφής, έχουν τους δικούς
τους τρόπους να διατηρήσουν την αξιοπρέπειά τους, να εκφράσουν την
αντίστασή τους, να συντηρήσουν την ελπίδα της χειραφέτησης. Αν οι νικητές
είχαν την ιστορία, οι νικημένοι απαντούσαν με τη μνήμη. Αν οι ναζί
κατέστρεψαν τα τεκμήρια στα στρατόπεδα εξόντωσης, τα θύματα που επέζησαν
είχαν τις προσωπικές τους μαρτυρίες. Και αν η επίσημη ιστορία είχε
εξαφανίσει την παρουσία τους, τα θύματα των διώξεων, όπως στη Ρωσία,
απαντούσαν περισυλλέγοντας τις θρυμματισμένες τους μνήμες.

Η μνήμη απαντούσε στην αρχειακή τεκμηρίωση της ιστορίας με τη δικαιωματική
παρρησία του επιζήσαντος, στην εμβρίθεια της ανάλυσης με τη συναισθηματική
φόρτιση του υποκειμενικού βιώματος, με τη μαρτυρία, τα αδιαμεσολάβητα
κατάλοιπα.

Αλλά η αθωότητα των πραγμάτων δεν διατηρείται. Γιατί η μνήμη
εργαλειοποιήθηκε. Το Ολοκαύτωμα έγινε κρατική ιδεολογία στο Ισραήλ και
πυροδότησε μια βιομηχανία μνήμης. Τα εθνικιστικά και μειονοτικά κινήματα
χρησιμοποίησαν τον αποσπασματικό και συναισθηματικό λόγο περί μνήμης ως
ιδεολογία διεκδίκησης και ακύρωσης της μνήμης του γείτονά τους. Οι
αποεδαφοποιημένες σύγχρονες διασπορές αντικατέστησαν την αγάπη για την
πατρίδα με την προσκόλληση στη μνήμη. Καθώς η μεταβίβαση της μνήμης από
γενιά σε γενιά αδυνάτισε, τη θέση της κατέλαβε η εμπρόθετη καλλιέργεια της
μνήμης.

Σε αυτή τη διαδικασία η λήθη φαίνεται να έχει χάσει τα δικαιώματά της. Και
όμως, χωρίς λήθη ο κόσμος θα μας ήταν αφόρητος. Η υπερμνησία είναι εξίσου
τραυματική με την αμνησία. Αλλωστε η λήθη βρίσκεται στις προϋποθέσεις της
πολιτικής στις πιο πρωταρχικές της μορφές, εκεί που υπερβαίνει την άμεση
και φυσική αντεκδίκηση, για να ρυθμίσει ειρηνικά τη συμβίωση. Τα
παραδείγματα των αμνηστιών στην αρχαία Αθήνα δείχνουν μια επιδέξια
διαχείριση της μνήμης και της λήθης. Ο Ερνέστος Ρενάν έγραφε (στο «Τι είναι
ένα έθνος;», 1882) πως «η λήθη είναι ουσιαστικός παράγων για τη δημιουργία
ενός έθνους».

Στην πραγματικότητα η λήθη έχει χάσει τα δικαιώματά της αλλά όχι την
παρουσία της. Και είναι ενδεχομένως αυτή η μουλωχτή παρουσία της λήθης που
κάνει προβληματική, τουλάχιστον ηθικά, την αναφορά στη μνήμη. Λ.χ.,
αναφερόμαστε στην ιστορική μνήμη στην Ελλάδα, και συνήθως ο λόγος γίνεται
για τις «χαμένες πατρίδες» στη Μικρασία. Ξεχνάμε όμως ότι πάνω από μισό
εκατομμύριο μουσουλμάνοι, πολλοί από αυτούς ελληνόφωνοι, άφησαν «χαμένες
πατρίδες» στα Βαλκάνια. Ποιος θυμάται ότι η Θεσσαλονίκη είναι μια χαμένη
πατρίδα για τους Εβραίους, είτε γι' αυτούς που χάθηκαν στα στρατόπεδα
συγκέντρωσης είτε για εκείνους που έφυγαν σε άλλους τόπους; Και όταν
αναφερόμαστε στο Ολοκαύτωμα και ο νους μας πάει μόνο στους Εβραίους,
ξεχνάμε τους Τσιγγάνους, τους Σλάβους, τους κομμουνιστές, τους ιεχωβάδες
και τα άλλα θύματα.

Επιλεκτικότητα της μνήμης; Αναπόφευκτα. Παρ' όλα αυτά, όμως, υπάρχουν
κάποιες σταθερές δεσμευτικές αρχές με βάση τις οποίες μπορούμε να θυμόμαστε
και να λησμονούμε; Δύσκολη απάντηση. Γιατί οι κατανομές της λήθης και της
μνήμης αποτελούν περιοχές που οι εξουσίες με ζήλο διεκδικούν ως ζωτικό
ιδεολογικό χώρο. Εξάλλου η πολιτική των ταυτοτήτων δεν σκοπεύει σε
καθολικές αρχές, αλλά το αντίθετο· στην ιδιαιτερότητα.

Παρ' όλα αυτά, και καθώς η μνήμη συνδέεται με τη δικαιοσύνη, θα μπορούσαμε
να συζητήσουμε την εξής αρχή: Δικαιοσύνη προς τα θύματα του παρελθόντος
σημαίνει δικαιοσύνη προς τα θύματα του παρόντος. Π.χ., μνημονεύουμε τη
Μικρασιατική Καταστροφή όχι μόνο για να θυμηθούμε τους δικούς μας
ξεριζωμένους, αλλά και τους ξεριζωμούς τους σημερινούς, τα καραβάνια των
προσφύγων που διασχίζουν σύνορα.

Η ανάμνηση της προσφυγιάς και της μετανάστευσης θα αφήσει ανεπηρέαστη τη
στάση μας απέναντι στους σημερινούς πρόσφυγες Αλβανούς, Ρωσοπόντιους κ.ά.;
Μνημονεύουμε τα θύματα του ναζισμού για να σκεφτούμε τους παροξυσμούς του
ρατσισμού που και σήμερα υπάρχει. Αν όμως είχαμε μάθει να θυμόμαστε ότι και
οι Τσιγγάνοι ήταν αντικείμενο της ναζιστικής εξόντωσης, δεν θα απελαύνονταν
με τόση ευκολία από τη σημερινή Γερμανία. Αν είχαμε ακούσει ότι όσοι για
θρησκευτικούς λόγους αρνούνταν τη στράτευση βρήκαν τον θάνατο στα ίδια
στρατόπεδα, θα δείχναμε ενδεχομένως μεγαλύτερη ευαισθησία για τους
σημερινούς αντιρρησίες συνείδησης. Και όλα αυτά δεν αφορούν περιθωριακές
ομάδες αλλά τη δημοκρατικότητα της κοινωνίας.

Επιστρέφοντας επομένως στο αρχικό ερώτημα, το πρόβλημα δεν είναι το τι
πρέπει να θυμόμαστε και τι να ξεχνάμε αλλά το πώς. Ο τρόπος προσέγγισης της
μνήμης. Θα πρέπει όμως να γίνει σαφές ότι εδώ προσεγγίζουμε τις
ηθικοπολιτικές πλευρές του διλήμματος μνήμη / λήθη. Οι ιστοριογραφικές και
επιστημολογικές πλευρές, δηλαδή η μνήμη / λήθη ως εγγραφή του ιστορικού
αρχείου στο σώμα μιας κοινωνίας, έχουν διαφορετικές παραμέτρους.

Δεν θα ήθελα πάντως να κλείσω το άρθρο αυτό χωρίς μια τιμητική αναφορά στον
υποδειγματικό και ευαίσθητο τρόπο που αντιμετώπισε τη μνήμη το θεατρικό
έργο «Κοινός λόγος» της Ελλης Παπαδημητρίου, από το Θέατρο του Νέου Κόσμου.
Θα άξιζε να διδαχθεί και φέτος.

</TEXT>
