<CC>

Α. ΛΙΑΚΟΣ
ΤΟ ΒΗΜΑ, 30-11-1997
Κωδικός άρθρου: B12457B111
</CC>

<TITLE>

                      Το φαινόμενο του αντιδυτικισμού

       Ο Αντ. Λιάκος αναλύει την ιρανική εκδοχή της «ευρωτοξίνωσης» ή
  «ευρωμόλυνσης» συγκρίνοντάς την με την περίπτωση του ελληνικού μείγματος
             νεορθοδοξίας, εθνικισμού και κοινωνικής ουτοπίας

 </TITLE>

<TEXT>

Το 1962 δημοσιεύτηκε στην Τεχεράνη ένα κείμενο που έκανε πάταγο.
Χαιρετίστηκε σαν το Κομμουνιστικό Μανιφέστο των αποικιοκρατουμένων εθνών.
Εφάμιλλο σε σημασία με το βιβλίο του Φραντς Φανόν «Οι κολασμένοι της γης»
για τους αφρικανικούς λαούς. Θεωρήθηκε το πρώτο κείμενο που αποσαφήνιζε τις
σχέσεις της Ανατολής με τη Δύση αλλά και το πρώτο ιρανικό κείμενο
παγκόσμιας εμβέλειας (1).

Ο τίτλος του ήταν νεολογισμός και για την περσική γλώσσα: «Gharbzadegi». Θα
μπορούσε να αποδοθεί ως ευρωτοξίνωση ή ευρωλοιμός, ευρωμόλυνση ή
ευρωλοίμωξη, δυτικίτιδα ή τοξίνωση από τη Δύση. Οποιον μεταφραστικό όρο και
αν επιλέξουμε, ο τίτλος αποδίδει το νόημα του κείμενου το οποίο καταγγέλλει
μια κοινωνική και ψυχική αρρώστια.

Τι είναι η ευρωτοξίνωση: Η διείσδυση του δυτικού τρόπου σε όλες τις σφαίρες
της περσικής κοινωνίας και η αποκοπή της από τις ρίζες. «Τα συσσωρευμένα
γεγονότα της καθημερινής ζωής, της κουλτούρας, του πολιτισμού, του τρόπου
σκέψης ενός λαού που δεν υποστηρίζονται από την παράδοση, που δεν ανήκουν
στην ιστορική συνέχεια». Η δυτικίτιδα θεωρήθηκε ένα μικρόβιο που βρίσκει
την κοινωνία παθητική και χωρίς αντιστάσεις και διαδίδεται όπως ο λοιμός.
Αυτού του τύπου οι μεταφορές από την ιατρική στην κοινωνία δεν είναι βέβαια
καινοφανείς. Το μικρόβιο διεισδύει πάντα από έξω, αλλά υπάρχουν και οι
φορείς ή εκείνοι που καθιστούν την κοινωνία ευάλωτη.

Συγγραφέας του κειμένου αυτού ήταν ο Τζαλάλ αλ-ε Αχμάντ (1923-1969). Αρχικά
ιεροσπουδαστής, στη συνέχεια δάσκαλος, σπούδασε περσική φιλολογία,
δοκιμιογράφος και κριτικός. Εγκατέλειψε τη θρησκεία, πειραματίστηκε με τον
μαρξισμό και στη συνέχεια επανέκαμψε σε μια εθνικιστική αντι-δυτική
ιδεολογία.

Το κείμενο είναι η πολεμική στον ιρανικό διαφωτισμό. Προπαντός στους
διανοουμένους που μιλούσαν για τις καθυστερήσεις της περσικής κοινωνίας
απέναντι στη Δύση και για την αποτυχία της Περσίας, δέσμιας του Ισλάμ και
της παραδοσιακότητας, να εκσυγχρονιστεί. Αυτούς καταγγέλλει ως φορείς της
μόλυνσης, αυτοί ευθύνονταν για την παθητικότητα της κοινωνίας στον δυτικό
ιό. Στην περσική αντιδυτική παράδοση υπάρχει και ο ανάλογος σχετλιαστικός
όρος για αυτούς: «φοκόλι», οι γραβατωμένοι. Αξίζει εδώ να επισημάνουμε ότι
τα πρότυπα των ιρανών εκσυγχρονιστών ήταν είτε η κεμαλική Τουρκία είτε,
εναλλακτικά, ο σοβιετικός μαρξισμός. Το κείμενο κατήγγελλε επίσης τον
ουνιβερσαλισμό της αριστερής ιδεολογίας που ήταν δημοφιλής στη δεκαετία του
1940 ως το 1953.

Γιατί όμως εγκαλούνταν η Δύση; Ο Αλ-ε Αχμάντ για να συγκροτήσει το
κατηγορητήριό του χρησιμοποιούσε τη δυτική κριτική της νεωτερικότητας και
του βιομηχανικού πολιτισμού, κυρίως τον Χάιντεγκερ και τον Σαρτρ: «Είμαστε
ανίκανοι να διατηρήσουμε τον ιδιαίτερο ιστορικο-πολιτισμικό μας χαρακτήρα
μπροστά στη μοιραία και καταστροφική επέλαση της μηχανής. Το αντίθετο
μάλιστα. Υποχωρήσαμε ατάκτως. Οσο δεν καταλαβαίνουμε την αληθινή ουσία, τη
βάση και τη φιλοσοφία του δυτικού πολιτισμού, όσο πιθηκίζουμε τη Δύση, θα
είμαστε σαν γάιδαρος που φοράει λεοντή».

Υπεύθυνους της ευρωμόλυνσης ο Αλ-ε Αχμάντ θεωρούσε τους ιρανούς
διανοουμένους (αυτούς τους «ντόπιους Μοντεσκιέ» και «ψευτο-Λούθηρους»)
γιατί αυτοί δημιουργούσαν τους όρους της υποταγής στη Δύση. Αυτοί ήταν τα
«δυτικοτοξινώμενα άτομα». Επιφανειακοί και επιπόλαιοι, αποκομμένοι από τις
μάζες. Απέρριπταν από άγνοια τις παραδοσιακές πεποιθήσεις και συνεργάζονταν
με την άρχουσα τάξη.

Ο Αλ-ε Αχμάντ άνοιγε ξανά το ζήτημα της εθνικής ταυτότητας. Πρότεινε
θεραπεία από τα αισθήματα μειονεξίας που δημιουργούσε η σύγκριση με τις
χώρες - ινδάλματα και η αποτυχία του εκσυγχρονισμού. Υπέρβαση του παρόντος
μέσω της επιστροφής στην ιθαγένεια. Δεν επρόκειτο όμως για ένα άλμα στην
Περσία των Αχαιμενιδών και των Σασσανιδών, στη δόξα του Κύρου που εξυμνούσε
το καθεστώς του Σάχη. Αλλωστε αυτό το απομακρυσμένο παρελθόν ήταν ξεχασμένο
­ καθώς και ο ίδιος ο Κύρος πριν τον κάνει γνωστό στην Περσία η δυτική
Αρχαιολογία. Φορείς του ήταν οι δυτικοσπουδαγμένοι με βασικό επιχείρημα τη
γλωσσική συνέχεια. Η επιστροφή επομένως συνίστατο στην προβολή μιας
ιθαγένειας που στηριζόταν στη θρησκευτική κουλτούρα της Περσίας και
ιδιαίτερα στους Σιίτες. Πρότεινε ένα άλμα στο παρελθόν, αλλά στο άμεσο
παρελθόν που η Περσία αναγκαζόταν να απαρνείται για να γίνει σύγχρονο
έθνος. Επιστροφή στον ισλαμικό Μέσο Αιώνα. Αυτό το παρελθόν συγκροτούσε την
ταυτότητα του «Ανατολίτη» που η Δύση καθημερινά δυσφήμιζε. Εκεί στηριζόταν
η αντιπαράθεση της Ανατολής στη Δύση, η οποία στο κείμενο του Αλ-ε Αχμάντ
έπαιρνε διαστάσεις μιας ευρύτερης διαπολιτισμικής αντιπαράθεσης. Πρακτικό
καθήκον; Η συμμαχία των διανοουμένων με τους κληρικούς Σιίτες, εφόσον ο
σιιτισμός θεωρούνταν ότι αποτελεί συστατικό στοιχείο της ιρανικής
ταυτότητας.

Ολες αυτές οι θεωρίες συζητήθηκαν στα πανεπιστήμια και στα θεολογικά
σεμινάρια. Η αναζήτηση της ιθαγένειας και της αυθεντικότητας έγινε μέρος
της πολιτικής συζήτησης, έγινε ιδεολογία. Η πολυπόθητη συμμαχία
διανοουμένων και μουλάδων πραγματοποιήθηκε (με τους όρους των τελευταίων).
Η απομόνωση των διανοουμένων από τον λαό έληξε και όλοι μαζί ανέτρεψαν τον
Σάχη το 1979. Η συνέχεια είναι γνωστή και παρούσα. Το ζήτημα δεν είναι να
επιδοκιμάσουμε ή να καταδικάσουμε αλλά να καταλάβουμε.

Παρά τις εξόφθαλμες ομοιότητες, ο ελληνικός αντιδυτικισμός (με τη μορφή του
ορθοδοξισμού) δεν αντιγράφει τον ιρανικό. Τις ομοιότητες θα πρέπει να τις
δούμε σαν εκδηλώσεις μιας κοινής γραμματικής με την οποία θα μπορούσαμε να
αναγνώσουμε ευρύτερες αλλαγές στον χρόνο και στον χώρο. Ο φακός μας πρέπει
συνεχώς να πλησιάζει και να απομακρύνεται. Από τον 16ο αιώνα η Δύση,
δημιουργώντας ένα κοσμοσύστημα οικονομίας, τεχνικής και ιδεών, επιβάλλει
στους εκτός Δύσης την ανάγκη να εκδυτικιστούν και ταυτόχρονα τους
αποξενώνει. Για να εκδυτικιστούν πρέπει να οργανωθούν σε έθνη, να
αποκτήσουν βιομηχανία, Τύπο, θεσμούς, πανεπιστήμια, διανοουμένους, δημόσιο
λόγο, να μιμηθούν με δύο λόγια τη Δύση. Τους αποξενώνει ταυτόχρονα μέσω της
οικονομικής εκμετάλλευσης των πόρων τους, μέσω των άνισων ανταλλαγών, μέσω
της πολιτικής άμεσης ή έμμεσης αποικιοποίησης, της πολιτικής της ισχύος,
μέσω του Οριενταλισμού που τους περιγράφει εξωτικούς και καθυστερημένους,
που τους αποδίδει όσα η Δύση εξόρκιζε για να συγκροτήσει την ταυτότητά
τους. Ομοιομορφία και αποξένωση βαδίζουν μαζί.

Από την άλλη μεριά οι εκτός Δύσης μιμούνταν τη Δύση απορρίπτοντας την
παραδοσιακή τους κουλτούρα, τις αντιλήψεις τους, την εικόνα που έχουν για
τον εαυτό τους. Μίμηση και αυτοαποξένωση επίσης πηγαίνουν μαζί. Το στίγμα
του καθυστερημένου που τους επιβάλλει η Δύση εσωτερικεύεται σαν τραύμα. Το
τραυματικό παρελθόν απωθείται, τα στιγματισμένα στοιχεία της ταυτότητας
εξορκίζονται. Κείμενα σαν του Αλ-ε Αχμάντ δείχνουν ότι το παρελθόν
επιστρέφει, αλλά και πώς επιστρέφει. Γιατί δεν εκφράζουν τις αντιδράσεις
και τις αδράνειες της παραδοσιακής κοινωνίας αλλά την εξιδανίκευση του
τραύματος. Ο Οριενταλισμός αντιστρέφεται και εκείνος που αισθανόταν
αποξενωμένος αποξενώνει την αιτία και τους αίτιους της αποξένωσής του. Το
στίγμα γίνεται καμάρι του. Πρόκειται για ένα νεωτερικό φαινόμενο και όχι
για επιβιώσεις. Η παράδοση ως τόπος επίκλησης είναι νεοκατασκευασμένη.

Από αυτή την άποψη το φαινόμενο του αντιδυτικισμού είναι παράγωγο του
εκδυτικισμού. Οχι μόνο γιατί συναρθρώνει τα στοιχεία της παραδοσιακότητας
με την κριτική στη νεωτερικότητα που παρήχθη στην ίδια τη Δύση, αλλά επίσης
γιατί το συναντάμε ως συστατικό στοιχείο των μηχανισμών της μεταβολής που η
νεωτερικότητα επιβάλλει στον κόσμο. Εκδυτικισμός και αντιδυτικισμός
αποτελούν τις ανεστραμμένες συμπληρωματικά πλευρές της ίδιας διαδικασίας.
Σε κάθε εθνική περίπτωση βέβαια οι συνδυασμοί είναι διαφορετικοί. Αλλού η
εξιδανίκευση της ιθαγένειας κρατάει ως χώρο της κυριαρχίας της τον
εσωτερικό ή τον «πνευματικό» χώρο, την κουλτούρα, τη γλώσσα, τη θρησκεία,
τον κόσμο των γυναικών, ενώ αφήνει στον εκδυτικισμό την οικονομία, την
άμυνα, την τεχνολογία, ό,τι θεωρείται πως αποτελεί τον «υλικό» πολιτισμό,
τον εξωτερικό χώρο. Συχνά οι δύο τάσεις συνυπάρχουν. Κατά περίπτωση επίσης
οι πολιτικές συνέπειες είναι διαφορετικές. Πότε ο λόγος περί ιθαγένειας
συνταιριάζεται με τον κοινοβουλευτισμό (λ.χ. Ινδία), άλλοτε όμως προβάλλει
με έμφαση το πρόσωπο ενός λαϊκότροπου αυταρχισμού (Ιράν).

Σε αυτό το ευρύτερο πλαίσιο νομίζω ότι θα πρέπει να τοποθετήσουμε και την
περίπτωση του ελληνικού αντιδυτικισμού αυτού του μείγματος νεορθοδοξίας,
εθνικισμού και κοινωνικής ουτοπίας, αν θέλουμε να κατανοήσουμε το φαινόμενο
πέρα από τις θέσεις των υποστηρικτών του, που εύκολα ανατρέπονται από τη
λογική και κριτική ανάλυση. Κατανόηση του φαινομένου δεν σημαίνει
συμβιβασμός με αυτό. Γιατί αν στη λογική των εκσυγχρονιστών οι ελίτ είναι
οι φορείς του νεωτερισμού και οι μάζες της αδράνειας, είναι επίσης φενάκη η
αξιολογικά αντίστροφη κατάφαση αυτής της λογικής. Δηλαδή ότι ο νεωτερισμός
βολεύει τις ελίτ ενώ στην παράδοση (που είναι αναπόφευκτα επιλεκτική)
εκφράζονται τα λαϊκά συμφέροντα.

1. Mehrzad Boroujerdi, Iranian Intellectuals and the West, Νέα Υόρκη 1996.

</TEXT>
