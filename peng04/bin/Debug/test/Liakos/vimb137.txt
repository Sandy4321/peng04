<CC>

Α. ΛΙΑΚΟΣ
ΤΟ ΒΗΜΑ, 30-03-1997
Κωδικός άρθρου: B12422B031
</CC>

<TITLE>

                            Η Δόξα του Μουσείου

</TITLE>

<TEXT>

Τρεις εκθέσεις προσφέρει την ανοιξιάτικη περίοδο το Μετροπόλιταν της Νέας
Υόρκης. Η πρώτη είναι αφιερωμένη στα 300 χρόνια από τη γέννηση του
Giambattista Tiepolo (1696-1770) και αποτελείται από τρεις υπο-εκθέσεις. Η
μία περιλαμβάνει ογδόντα έργα του βενετού ζωγράφου, η άλλη έργα του γιου
και συνεργάτη του Ντομένικο και, τέλος, η τρίτη γκραβούρες και εκδόσεις από
τη Βενετία του 18ου αιώνα. Από τη Βενετία ως τη Ρωσία και την Ισπανία που
ζωγράφισαν οι Τιέπολο συλλέχτηκαν τα έργα τους. Εκθεση αντάξια του Μουσείου
στην οποία παρουσιάζεται το δοξαστικό πανόραμα ενός αιώνα, όχι χωρίς
σαρκαστικές πινελιές και παιχνιδιάρικη διάθεση. Η δεύτερη έκθεση είναι «Η
Δόξα του Βυζαντίου» με εικόνες, εικονογραφημένα χειρόγραφα και λατρευτικά
αντικείμενα από τα μέσα του 9ου ως τα μέσα του 13ου αιώνα. Τέλος, η τρίτη
έκθεση είναι αφιερωμένη στον μάγο της γυναικείας μόδας, στον Christian
Dior, και στις δημιουργίες του 1947-1957. Ηλθε η ώρα για την υψηλή ραπτική
να βρει τη θέση της στους ναούς της τέχνης και το «New Look» ανάμεσα στις
τεχνοτροπίες. Η δόξα του μεταπολεμικού περίβλεπτου αστισμού.

Η έκθεση για το Βυζάντιο περιλαμβάνει σπάνια έργα από 199 συλλογές
μουσείων, βιβλιοθηκών, πανεπιστημίων, μοναστηριών και ιδιωτών από 24 χώρες.
Η σημασία της επομένως είναι όχι μόνο το γεγονός ότι φέρνει μαζί έργα της
μεσοβυζαντινής περιόδου, αλλά και ότι αναδεικνύει αυτόν τον πολιτισμό ως
ένα ευρύτερο φαινόμενο, πολύ πέρα από τα όρια της επικράτειας των
αυτοκρατόρων της Κωνσταντινούπολης, σε έναν κύκλο που περιλαμβάνει τη
Ρωσία, τη Γεωργία και την Αρμενία, την Παλαιστίνη και την Αίγυπτο, τη
Σικελία και τη Βενετία και βεβαίως τα Βαλκάνια. Με αυταρέσκεια λοιπόν το
Μουσείο προβάλλει το επίτευγμα ότι κατόρθωσε να υπερνικήσει δυσπιστίες
μοναστηριών που ποτέ δεν έβγαλαν τα αντικείμενα αυτά στο κοινό, ότι
κατόρθωσε να παρακάμψει μύρια πρακτικά, πολιτικά και διπλωματικά εμπόδια σε
χώρες που βρίσκονται στο χείλος του χάους. Αν δεν μπορεί να το κάνει το
Μετ, ποιος μπορεί να το κάνει; Εμπιστευθείτε το!, αναφωνεί στους «New York
Times» (14.3.97) ο κριτικός Μ. Kimmelman. Η δόξα του Μουσείου λοιπόν!

Είναι αυτή η πολιτική του Μουσείου που καθόρισε τον χαρακτήρα και το νόημα
της έκθεσης: «Glamorous έργα από μακρινούς τόπους», σύμφωνα με τον ίδιο
κριτικό. Πρόκειται για μια έκθεση με ό,τι καλύτερο στο είδος της, για να
θαυμάσει κανείς αριστουργήματα, όχι όμως για να κατανοήσει τι βλέπει, για
να καταλάβει τις ιδιαιτερότητες αυτού του πολιτισμού.

Μια έκθεση διαβάζεται διαφορετικά από τις διάφορες κατηγορίες των
επισκεπτών. Τι σημαίνει λοιπόν και πώς την προσεγγίζει ο καλλιεργημένος
αλλά αμύητος Αμερικανός; Η διπλανή έκθεση του Τιέπολο του είναι περισσότερο
οικεία. Οχι μόνο γιατί η παιδεία της αναγεννησιακής τέχνης έχει καθορίσει
τον τρόπο με τον οποίο σήμερα προσεγγίζουμε την τέχνη (τα έχει πει αυτά ο
Ερβιν Πανόφσκι), αλλά και γιατί τα αντικείμενα που εκθέτονται εκεί δεν
αλλάζουν τόσο δραστικά λειτουργίες και σημασίες όπως τα αντικείμενα της
βυζαντινής έκθεσης. Ανάμεσα στις τοιχογραφίες, στα ψηφιδωτά, στις
μινιατούρες και στις εικόνες λ.χ. ο αμερικανός επισκέπτης βλέπει
στυλιστικές ομοιότητες και διαφορές, το πολύ αναζητεί απηχήσεις της
κλασικής τέχνης και προεικονίσεις της αναγεννησιακής. Δεν ξεφεύγουμε εύκολα
από την αντίληψη του Βυζαντίου ως διαδρόμου πολιτισμικής παράδοσης και όχι
ως αυτοτελούς εποχής. Δεν ξέρει όμως ότι δεν προσκυνούμε τις τοιχογραφίες
ενώ τις εικόνες όχι μόνο τις ασπαζόμαστε (τα τελευταία χρόνια μόνο τις
μεταφέραμε από το εικονοστάσι στο σαλόνι), αλλά τις στολίζουμε στη χάρη
τους, τους ανάβουμε καντηλάκι και τις λιβανίζουμε, τις περιφέρουμε
τελετουργικά, αναρτούμε πάνω τους τάματα. Δεν καταλαβαίνει γιατί ανάμεσα σε
ομόθεμες εικόνες η μια είναι θαυματουργή και η άλλη όχι, ούτε έχει ακούσει
τις ιστορίες για την ιστόρηση και την εύρεσή τους που διηγούνται στα
μοναστήρια και στα διάσημα προσκυνήματα (ιστορίες, πολλές φορές αλληγορίες
της εικονομαχίας, που αξίζουν ανάλυση με όρους του Προπ). Αναρωτιέται για
την έλλειψη δημιουργικής φαντασίας την οποία θεωρεί συστατικό στοιχείο της
τέχνης και τις συγκρίνει με τα έργα του Τιέπολο που δείχνουν το κέφι μιας
δημιουργίας ελεύθερης από φορμαλιστικές δεσμεύσεις. Δεν ξέρει όμως ότι η
«εικόνα πριν από την εποχή της τέχνης» όφειλε να είναι πιστή στο
εικονιζόμενο πρόσωπο λειτουργώντας ως μια παρακαταθήκη της μνήμης του για
τη μελλοντική του εμφάνιση. (Μια σημείωση εδώ: Νομίζω ότι αξίζει να
μεταφραστεί και στα ελληνικά το βιβλίο του Hans Belting «Εικόνα και
Λατρεία» που μεταφράστηκε από τα γερμανικά στα αγγλικά το 1994 με τίτλο
«Likeness and Presence. Α History of the Image before the Era of Art».
Αξίζει να καταλάβουμε το τι είναι μια εικόνα. Η παιδιόθεν εξοικείωσή μας
δεν σημαίνει γνώση).

Πάνω απ' όλα, όμως, το Βυζάντιο είναι εκτός λεξιλογίου του σύγχρονου
Αμερικανού ή, αν μπαίνει σ' αυτό, χρωματίζεται από αρνητικές συνδηλώσεις.
Λ.χ. στο πρόσφατο βιβλίο του Tony Judt «Europe, The Grand Illusion»
διαβάζουμε ότι «η βυζαντινή Ευρώπη πρέπει να αφεθεί να ζήσει από μόνη της,
χωρίς η Δύση να προσπαθεί να την ενσωματώσει, γιατί βρίσκεται πολύ κοντά
στη Ρωσία και στα ρωσικά συμφέροντα». (Από το ίδιο βιβλίο μαθαίνουμε ότι η
Ελλάδα είναι μια αντιδημοκρατική χώρα). Το Βυζάντιο στον λόγο που κυριαρχεί
στις πολιτικές αναλύσεις σημαίνει Ορθοδοξία και Ορθοδοξία σημαίνει μια
ολοκληρωτική ιδεολογία εξαιτίας της οποίας οι λαοί της Ανατολικής Ευρώπης
και των Βαλκανίων είναι καθυστερημένοι, εριστικοί μεταξύ τους και προτιμούν
τα αυταρχικά και ολοκληρωτικά καθεστώτα («New York Times», 4.2.1997). Αν
θέλετε να καταλάβετε γιατί η εικονομαχία, δεν έχετε παρά να δείτε τη
σημερινή Βοσνία, γράφει ο Kimmelman.

Υποτίθεται ότι η πολιτισμική ανάλυση θα εμπλούτιζε τις πολιτικές αναλύσεις
και θα διευκόλυνε την κατανόηση. Τα τελευταία χρόνια όμως η έννοια της
κουλτούρας σε στενή σύζευξη με την πολιτική έχει γίνει ένα επικίνδυνο
εννοιολογικό εργαλείο απλουστεύσεων. Οχι μόνο στην υπερατλαντική και
ευρωπαϊκή Δύση, αλλά και στην «καθ' ημάς Ανατολή». Κοινές δομές - σκέψεις.

Αν θέλουμε επομένως να εκτιμήσουμε την έκθεση αυτή, θα πρέπει επίσης σ'
αυτούς τους «ορίζοντες προσδοκιών» να ψάξουμε. Και βέβαια ενδιαφέροντα
αντικείμενα πολιτισμικής ανάλυσης θα ήταν η σημειολογία της παρουσίας της
ελληνικής πολιτικής ηγεσίας στα εγκαίνια, καθώς και οι προσδοκίες των
ελληνικών επιχειρήσεων που τη χρηματοδότησαν. Πρόκειται για ζητήματα που
μπορούν να μας δείξουν, συμπυκνωμένα και παραδειγματικά, γενικότερες
σημερινές και μελλοντικές τάσεις, όπως το άγχος της παρουσίας των μικρών
εθνών στην πολιτισμική αγορά των μεγάλων μητροπολιτικών κέντρων ή τη σχέση
ανάμεσα στον μαικηνισμό και στις πολιτισμικές κληρονομιές στην εποχή της
παγκοσμιοποίησης των οικονομικών και πολιτισμικών δραστηριοτήτων.

Μια εικόνα όμως μου έκλεψε την καρδιά. Εκείνος ο Ευαγγελισμός του 12ου
αιώνα από το Σινά, με τους πελαργούς στη στέγη και την όχθη του ποταμού
όπου παίζουν πουλιά και ψάρια, σε πρώτο πλάνο. Με την ωραία φυσιογνωμία του
αγγέλου και την κομψή χορευτική του κίνηση. «Ο χαιρετισμός» την επιγράφει
απλά ο ζωγράφος. Αν δεν υπήρχαν οι περιορισμοί της εποχής του, σίγουρα δεν
θα ήταν ανώνυμος σήμερα. Πρώιμα σκιρτήματα ελευθερίας.

</TEXT>
