<CC>

Δ. Ν. ΜΑΡΩΝΙΤΗΣ
ΤΟ ΒΗΜΑ, 31-05-1998
Κωδικός άρθρου: B12483B021
</CC>

<TITLE>


                         Το μέσα της μεταρρύθμισης

</TITLE>

<TEXT>

        Ο μεταρρυθμιστικός οίστρος του Υπουργείου Παιδείας, ο οποίος
        εξακολουθεί να προκαλεί έντονες αντιδράσεις των εκπαιδευτικών
(άλλες εύλογες, μερικές αμφίβολες, κάποιες σχεδόν παράλογες), ελέγχεται
περισσότερο οργανωτικός και λιγότερο λειτουργικός. Αυτή φαίνεται να είναι
προς το παρόν η προγραμματική του φορά, αν εξαιρέσουμε όσους μιλούν για
φόρα, ανηφόρα ή κατηφόρα.

Πέρα όμως από εύκολους και ευτράπελους χαρακτηρισμούς, βέβαιο είναι ότι,
ενώ υπάρχουν κάποιοι δείχτες για το πώς πάει να σχηματιστεί ο
μεταρρυθμιστικός φλοιός, λείπουν ακόμη τα καθοριστικά σήματα για τη σύσταση
του μεταρρυθμιστικού καρπού. Από την άποψη αυτή η επιχειρούμενη
μεταρρύθμιση, ειδικότερα μάλιστα στον χώρο της Μέσης Εκπαίδευσης, εμφανίζει
εσωτερικό έλλειμμα, που πρέπει το ταχύτερο δυνατό να αναπληρωθεί.

Σε τούτο ακριβώς το κεφάλαιο της «εσωτερικής μεταρρύθμισης» οφείλουν να
συμβάλουν επιτέλους τα Ανώτατα Εκπαιδευτικά Ιδρύματα (ειδικότερα οι
καθηγητικές Σχολές και τα καθηγητικά Τμήματα), όπως επίσης και κάποια
ομόλογα ερευνητικά ιδρύματα και κέντρα που εποπτεύονται από το Υπουργείο
Παιδείας και άλλα συναρμόδια Υπουργεία. Η απαιτούμενη αυτή συμβολή
εντοπίζεται καταρχήν στην εκπόνηση νέων σχολικών εγχειριδίων, κατοχυρωμένων
με συγχρονισμένη μέθοδο και επιστημονική επάρκεια, τα οποία να υποστηρίζουν
τα αναθεωρημένα αναλυτικά προγράμματα, σε μαθήματα μάλιστα κορμού και
επιλογής, που εισάγονται τώρα για πρώτη φορά.

Προς αυτή την κατεύθυνση κινείται ήδη το Κέντρο Ελληνικής Γλώσσας,
αναλαμβάνοντας την ευθύνη για τη σύνταξη συνεργατικών σχολικών εγχειριδίων,
τα οποία εμπίπτουν στην αρμοδιότητα των τεσσάρων τμημάτων του. Συστήνεται
σήμερα ένα τέτοιο συγγραφικό πρόγραμμα, το οποίο έχει περατωθεί και
παραδίδεται τις μέρες αυτές για εκτύπωση.

Τίτλος του νέου σχολικού εγχειριδίου, προορισμένου κυρίως για τη δεύτερη
τάξη Λυκείου, σε ομόθεμο μάθημα επιλογής: «Νεότερη ευρωπαϊκή λογοτεχνία:
Ανθολόγιο μεταφράσεων». Πρόκειται για παραγγελία του Παιδαγωγικού
Ινστιτούτου, την οποία ανέλαβε το Τμήμα Γλώσσας και Λογοτεχνίας του Κέντρου
Ελληνικής Γλώσσας. Δεν χρειάζεται υποθέτω να πω ότι όλα αυτά τα χρόνια η
διδασκαλία της ξένης λογοτεχνίας σε μετάφραση υπήρξε αποσπασματική και
αμήχανη, βασισμένη σε ελάχιστα παρείσακτα κείμενα στα βοηθήματα των Νέων
Ελληνικών. Τώρα για πρώτη φορά συντάσσεται αυτοτελές εγχειρίδιο προς
συστηματική ενημέρωση των μαθητών στον θησαυρό της, μεταφρασμένης στη
γλώσσα μας, νεότερης ευρωπαϊκής λογοτεχνίας. Επονται κάποιες διασαφήσεις
του συγκεκριμένου βοηθήματος.

Στο βιβλίο ανθολογούνται ποιήματα και διηγήματα της νεότερης ευρωπαϊκής
λογοτεχνίας με καθοριστικό κριτήριο τη στάθμη και την επάρκεια των
ευρισκομένων νεοελληνικών μεταφράσεων. Ο προσδιορισμός «νεότερη» περιορίζει
την ανθολόγηση σε κείμενα που έχουν γραφεί (στην πρωτότυπη μορφή τους) από
την Αναγέννηση έως και τον εικοστό αιώνα. Ο χαρακτηρισμός εξάλλου
«ευρωπαϊκή» επιτρέπει την ανθολογήση κειμένων από τον ευρύτερο γεωγραφικό
χώρο της Ευρώπης, όπου συμπεριλαμβάνονται οι βαλκανικές χώρες και η
Τουρκία, αλλά και οι χώρες που προέκυψαν από τον διαμελισμό της Σοβιετικής
Ενωσης.

Η διάταξη των μεταφρασμένων κειμένων (σε δύο μεγάλες ενότητες: ποίηση και
πεζογραφία) ακολουθεί χρονολογική σειρά βάσει της σύνθεσης των πρωτοτύπων.
Τα κείμενα συνοδεύονται από συνοπτικά κριτικά σχόλια και σημειώσεις, που
παρέχουν απαραίτητες (πραγματολογικές, γλωσσικές και γραμματολογικές)
πληροφορίες ­ ενίοτε υποδεικνύουν και σχέσεις με κείμενα της νεοελληνικής
λογοτεχνίας.

Στον τόμο προτάσσεται Γενική Εισαγωγή, η οποία αναφέρεται στον σχεδιασμό,
τη φύση και τη χρήση του βιβλίου, καθώς και Συνοπτικό Διάγραμμα της
ιστορικής εξέλιξης της νεότερης ευρωπαϊκής λογοτεχνίας (τάσεις, ρεύματα,
εκπρόσωποι κτλ.). Στο τέλος του τόμου παρέχεται κατάλογος επαρκώς
μεταφρασμένων μυθιστορημάτων της νεότερης ευρωπαϊκής λογοτεχνίας.

Η αξία και η ωφέλεια του εγχειριδίου θα κριθούν από τους χρήστες, δασκάλους
και μαθητές. Το σημαντικό όμως και γενικό εύρημα της δουλειάς αυτής δείχνει
ότι ευτυχώς η λογοτεχνία μας δεν υπήρξε αυτάρεσκη και κλειστή· αντίθετα,
μέσα από πυκνές μεταφράσεις, επικοινώνησε και επικοινωνεί με τον ευρωπαϊκό,
και όχι μόνον, λογοτεχνικό της περίγυρο.

</TEXT>
