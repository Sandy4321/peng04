<CC>

Δ. Ν. ΜΑΡΩΝΙΤΗΣ
ΤΟ ΒΗΜΑ, 07-06-1998
Κωδικός άρθρου: B12484B021
</CC>

<TITLE>


                            Σολωμός και Κάλβος

</TITLE>

<TEXT>

        «Μοναχικοί Μαυροντυμένοι Περιπατητές της Κέρκυρας»: έτσι συστήνει
        στο εξώφυλλο του νέου του βιβλίου τους δύο κορυφαίους επτανήσιους
ποιητές ο Σωκράτης Καψάσκης. Ζακυνθινός ο ίδιος, αφιέρωσε πολύ μόχθο και
χρόνο, για να διαφωτίσει σκοτεινές όψεις της επτανησιακής (πολιτικής,
κοινωνικής και λογοτεχνικής) ζωής κατά τον περασμένο αιώνα. Θυμίζω την
προηγούμενη πολυσέλιδη μελέτη του «Ιδεολογική και πολιτική διαμόρφωση του
Διονυσίου Σολωμού· 1818 - 1838» (1990), αλλά και το πρόσφατο, επίσης
ογκώδες, πόνημά του, υπό τον τίτλο «Στοιχεία βιογραφίας του Διονυσίου
Σολωμού» (1998). Κατά τα άλλα γνωστή είναι η κινηματογραφική, ποιητική,
μυθιστορηματική και μεταφραστική επίδοση του Καψάσκη, ο οποίος το '91 πήρε
το βραβείο της ΕΟΚ για τον δυσμετάφραστο Οδυσσέα του Τζόυς.

Οι «Μοναχικοί Μαυροντυμένοι Περιπατητές της Κέρκυρας» είναι σημαντικό
ασφαλώς βιβλίο, κάπως χαοτικό στη σύνθεσή του, αλλά πλούσιο σε δυσεύρετα
ντοκουμέντα και απερίφραστο στις περιγραφές και εκτιμήσεις του· με τις
οποίες ελέγχονται εδραιωμένες και επαναλαμβανόμενες παραξηγήσεις για το
δίδυμο Σολωμού - Κάλβου μέσα στο μικροσκοπικό, αλλά από πολλές απόψεις
προβληματικό, επτανησιακό περιβάλλον.

Στο τέλος της περασμένης χρονιάς, μιλώντας στην Εταιρεία Μωραΐτη για την
ποίηση και την ποιητική του Σολωμού, έλεγα: «Ο βίος του Σολωμού, παρά την
πλούσια σχετική βιβλιογραφία, παραμένει σε κρίσιμα σημεία του
δυσανάγνωστος, δυσερμήνευτος ή και αντιφατικός. Επισκιάζεται τουλάχιστον
από δύο προκαταλήψεις: αφενός από την τάση για εξιδανίκευση· αφετέρου από
την ανεκδοτολογική περιέργεια για απόκρυφες, ιδιωτικής φύσεως, πτυχές του.
Καιρός όμως να ξεπεραστούν οι στημένες αυτές συμπληγάδες, αν θέλουμε να
κερδίσουμε ένα ανθρωπινότερο πρόσωπο του ποιητή· όπου ασκητική αρετή και
βασανιστικά πάθη συμβάλλονται σε ένα κορυφαίο δραματικό παράδειγμα, στο
οποίο όμως ενέχονται τόσο ο πραγματικός χώρος όσο και ο ιστορικός χρόνος
του».

Και πιο κάτω: «Στο μεταίχμιο του σολωμικού βίου και σολωμικού έργου
αιωρείται ακόμη, καλώς ή κακώς, το επόμενο ερώτημα: πώς και γιατί ο
θεμελιακός εθνικός μας ποιητής δεν συνέπραξε στα επαναστατικά δρώμενα του
καιρού του, για τα οποία εντούτοις έδειξε τη μέγιστη δυνατή ποιητική
συμπάθεια; πώς εξηγείται δηλαδή η επαναστατική αποχή του Σολωμού; Κάτι που
τον διαφοροποιεί όχι μόνον από τον προηγούμενό του Ρήγα, αλλά και από τον
σύγχρονό του, τον άλλον μεγάλον επτανήσιο ποιητή, τον Ανδρέα Κάλβο».

Σε τέτοιου είδους απορίες και ζητούμενα προσφέρει τώρα και με το νέο του
βιβλίο στέρεο έρεισμα ο Καψάσκης· συνδυάζοντας μάλιστα λανθάνουσες
πληροφορίες που αφορούν στα πεπραγμένα (λογοτεχνικά, κοινωνικά και
πολιτικά) των δύο επτανησίων ποιητών, οι οποίοι υποτίθεται ότι δεν
συναντήθηκαν ποτέ στην Κέρκυρα, όπου παρά ταύτα συνέζησαν πάνω από δύο
δεκαετίες.

Ο χώρος δεν με παίρνει να αναφερθώ σε λεπτομερειακά αλλά σημαντικά
ευρήματα, που διαστίζουν το ερεθιστικό νέο βιβλίο του Σωκράτη Καψάσκη. Κατ'
ανάγκην περιορίζομαι σε δύο μόνον γενικότερα, μάλλον αναμφίβολα, πορίσματα,
που δείχνουν αντίπαλες διαφορές ζωής και συμπεριφοράς του Σολωμού και του
Κάλβου.

Το ένα αφορά στις αποκλίνουσες πολιτικές τους επιλογές. Οι σολωμικές
συγκλίνουν προς το κόμμα των Μεταρρυθμιστών, ενώ του Κάλβου προς το κόμμα
των Ριζοσπαστών. Τούτο, σχηματικά έστω, σημαίνει: αριστοκρατική σολωμική
μετριοπάθεια και φιλελεύθερη καλβική αδιαλλαξία· με όλα τα παρεπόμενα που
συνεπάγεται η μία και η άλλη στάση, έναντι και των διαδοχικών άγγλων
Αρμοστών, όπως επίσης και των ευκαιριακών επτανησίων συμμάχων τους.

Το άλλο πόρισμα σαφώς διαστέλλει τον Σολωμό από τον Κάλβο ως προς τη
λογοτεχνική τους φήμη αλλά και τον χαρακτήρα τους. Φαίνεται πως, με κάποια
συνενοχή του σολωμικού περιβάλλοντος, ο Κάλβος δεκαετίες ολόκληρες
επιβαρύνεται με αρνητικούς χαρακτηρισμούς για τη δύστροπη τάχα και χολερική
συμπεριφορά του· ενώ οι Ωδές του, εκτιμημένες από νωρίς στη Γαλλία και στην
Αγγλία, καλύπτονται στα Επτάνησα και στην Αθήνα με συνωμοτική σιωπή από
φίλους του Σολωμού, ωσότου, μόλις στο τέλος του αιώνα, πρώτος ο Παλαμάς
αποτιμά την ποιητική τους αξία.

</TEXT>
