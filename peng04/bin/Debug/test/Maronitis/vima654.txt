<CC>

Δ. Ν. ΜΑΡΩΝΙΤΗΣ
ΤΟ ΒΗΜΑ, 21-06-1998
Κωδικός άρθρου: B12486B021
</CC>

<TITLE>


                                  Υστερία

</TITLE>

<TEXT>


        Εχω την αίσθηση ότι, καθώς μας πήρε και μας σήκωσε η υγρή ζέστη του
        καλοκαιριού, εμφανίζονται στον δημόσιο βίο μας συμπτώματα αύξουσας
υστερίας. Κραυγαλέα απόδειξη η εξελισσόμενη υπόθεση του Λεξικού
Μπαμπινιώτη, η οποία τροφοδοτήθηκε (σκοπίμως άραγε;) με υστερικού τύπου
αντιδράσεις, όχι μόνον των αντιπάλων της αλλά και των υποστηρικτών της.
Περί αυτού όμως στο προσεχές μέλλον, ύστερα από νηφαλιότερη εκτίμηση όλου
του σχετικού αποδεικτικού υλικού, με τα φανερά και προπαντός τα λαθραία
σήματά του.

Προς το παρόν επιμένω σε μιαν άλλη τρέχουσα υστερική εκδήλωση, που
επικεντρώνεται στον εκπαιδευτικό μας κόσμο: ο οποίος τελευταία δεινώς
ταλανίζεται αφενός από τον μεταρρυθμιστικό οίστρο του Υπουργείου Παιδείας
και αφετέρου από την αντιμεταρρυθμιστική ιδεοληψία των εκπαιδευτικών· με
αιχμή του δόρατος τη νομοθετημένη ήδη κατάργηση της επετηρίδας και την
καθιέρωση εξεταστικού συστήματος για επιλεκτικό εφεξής διορισμό.

Γύρω από αυτήν την κόντρα μεταξύ πολιτείας και εκπαιδευτικού κόσμου
συνέβησαν την προηγούμενη εβδομάδα παράλογες βιαιότητες, οι οποίες
κινδύνεψαν να τινάξουν στον αέρα την, ούτως ή άλλως, ανισόρροπη
εκπαιδευτική μας ζωή. Τούτο απλά και σταράτα σημαίνει: η τακτική της
διαλογικής επιχειρηματολογίας υποχωρεί στη μέθοδο του αμοιβαίου ξυλοδαρμού·
η κοινή γνώμη παγιδεύεται σε πλήρη σύγχυση και είναι εκ των πραγμάτων
αδύνατο να διακρίνει πόσο και πώς μοιράζονται το δίκιο και το άδικο ανάμεσα
στις δύο αντίπαλες (πήγα να πω: ποδοσφαιρικές) ομάδες.

Συμφωνώ ότι σε γενικό επίπεδο η προτεινόμενη κατάργηση της επετηρίδας
δύσκολα διαβάλλεται με λογικά επιχειρήματα, και σε τούτο το κεφάλαιο η
οποιαδήποτε αμφιβολία είναι προφανώς εκ του πονηρού. Παρά ταύτα το λογικό
τούτο ζητούμενο για την εξυγίανση του εκπαιδευτικού μας βίου λίγο πολύ
υπονομεύεται από την επιλεγόμενη μέθοδο για την εφαρμογή του. Και δεν εννοώ
τη διάχυτη κατηγορία περί σπουδής, που εκτοξεύεται εναντίον του Υπουργείου
Παιδείας ­ ήδη είναι αργά για τη λήψη του επίμαχου μέτρου· μήτε την,
υποθετική ή πραγματική, παράλειψη διαλλακτικού διαλόγου ­ οι διαλλακτικοί
διάλογοι σ' αυτές τις περιπτώσεις νοθεύουν τελικώς τις μεταρρυθμιστικές
πρωτοβουλίες και τις καθιστούν στο εσωτερικό τους αντιφατικές. Η
ελλατωματική μέθοδος στη συγκεκριμένη περίπτωση αλλού και αλλιώς ελέγχεται
κατά τη γνώμη μου: στον πρόχειρο και αβασάνιστο τρόπο με τον οποίο
συντάχθηκε η σχετική μεταρρυθμιστική πρόταση.

Περιορίζοντας τις κριτικές παρατηρήσεις στον οικειότερό μου χώρο, θυμίζω
ότι η Φιλοσοφική Σχολή Θεσσαλονίκης χρόνια τώρα επέμενε να χωριστεί η
ενιαία επετηρίδα διορισμού των αποφοίτων της στα τρία, σε αντιστοιχία προς
τα διακεκριμένα και θεσμοθετημένα τμήματά της: το Φιλολογικό, το
Ιστορικό-Αρχαιολογικό και το Φιλοσοφικό-Παιδαγωγικό. Επομένως οι αναθέσεις
διδασκαλίας στο Γυμνάσιο και στο Λύκειο να γίνονται αναλόγως προς τις
προπτυχιακές σπουδές και το αποδεικτικό πτυχίο των καθηγητών της Μέσης·
ώστε οι φιλόλογοι να διδάσκουν πράγματι φιλολογικά μαθήματα, οι ιστορικοί
και αρχαιολόγοι ιστορία και τέχνη, οι απόφοιτοι του Φιλοσοφικού και του
Παιδαγωγικού βασικά στοιχεία της σπουδασμένης επιστήμης τους.

Αν οι αρμόδιοι του σημερινού Υπουργείου Παιδείας αποδέχονταν την
τεκμηριωμένη αυτή πρόταση της Φιλοσοφικής Σχολής του Πανεπιστημίου
Θεσσαλονίκης, που έμεινε δυστυχώς στο ράφι, πιστεύω πως θα άνοιγε ομαλότερα
ο δρόμος για την οριστική κατάργηση της ενιαίας επετηρίδας. Συγχρόνως η
προσωρινή εφαρμογή τριπλής επετηρίδας θα εξασφάλιζε πραγματική εσωτερική
μεταρρύθμιση στο εσωτερικό της Μέσης εκπαίδευσης, στον βαθμό που θα
αναρρύθμιζε ορθολογικά τα Αναλυτικά Προγράμματα, τα διδακτικά αντικείμενα
και τις διδακτικές αρμοδιότητες των καθηγητών. Αντ' αυτού με τη μέθοδο των
εξετάσεων επιλογής, όπως μάλιστα αυτές πραγματοποιήθηκαν φέτος με αμοιβαίες
συγκρούσεις υπό την προστασία των ΜΑΤ, ουσιαστικά διατηρείται η κατάφωρη
αναντιστοιχία σπουδών, πτυχίων και διδακτικών εντολών.

Τέτοιες μεθοδολογικές αστοχίες αναγνωρίζονται και σε άλλα κεφάλαια του
μεταρρυθμιστικού προγράμματος που φιλοδοξεί να εφαρμόσει το σημερινό
Υπουργείο Παιδείας· με αποτέλεσμα οι μεταρρυθμιστικές αποφάσεις του να
παρεξηγούνται και τελικώς να ευνοούν παθολογικού τύπου βίαιες αντιδράσεις,
με απρόβλεπτες αρνητικές συνέπειες τόσο για το συνολικό κύρος της
εκπαίδευσής μας όσο και του δημόσιου βίου μας.

</TEXT>
