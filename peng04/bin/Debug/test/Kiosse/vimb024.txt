<CC>

Χ. ΚΙΟΣΣΕ
ΤΟ ΒΗΜΑ, 14-06-1998
Κωδικός άρθρου: B12485B031
</CC>

<TITLE>

               Τι κάνουμε εμείς για τα γλυπτά του Παρθενώνα

</TITLE>

<TEXT>


Η τρίτη, επηυξημένη και βελτιωμένη, έκδοση του βιβλίου του ιστορικού
William St Clair «Lord Elgin and the Marbles - The Controversial History of
the Parthenon Sculptures» θα πρέπει να έπεσε ως κεραυνός εν αιθρία στις
εφησυχασμένες συνειδήσεις πολλών παραγόντων του Βρετανικού Μουσείου. Οχι
τόσο επειδή αναφέρεται στη «δραστική» επέμβαση καθαρισμού των γλυπτών του
Παρθενώνα το 1938, πράγμα που ήταν γνωστό σε πολλούς αρχαιολόγους, όσο
επειδή η αποκάλυψη του φακέλου με τις εκθέσεις που αναφέρονται στο
περιστατικό επιβεβαιώνει ότι το Μουσείο, παρά το ότι γνώριζε από τότε τις
καταστροφές που έγιναν στα Μάρμαρα, εξακολουθούσε να υποστηρίζει ως
πρόσφατα την άποψη της ασφαλούς φύλαξης των παρθενώνειων γλυπτών στις
εγκαταστάσεις του, σε αντίθεση μάλιστα με τους κινδύνους που θα διέτρεχαν
στην περίπτωση που επέστρεφαν στη ρύπανση της αθηναϊκής ατμόσφαιρας. Ηταν
μια ενοχλητική στάση που πρόδιδε αδικαιολόγητη υπεροψία. Οπως ανεξήγητη και
όχι και τόσο έξυπνη ήταν η στάση των παραγόντων του Μουσείου που ζήτησαν το
αντίτιμο για την κατασκευή εκμαγείου του κίονα του Ερεχθείου που μας
χρειαζόταν στις αρχές της δεκαετίας του '80 προκειμένου να ολοκληρωθεί η
αποκατάσταση αυτού του μνημείου. Η Μελίνα Μερκούρη με σφιγμένα δόντια
υπέγραψε τότε την επιταγή για το αντίγραφο του δικού μας κίονα τον οποίον
απέσπασε και δεν αγόρασε βεβαίως ο λόρδος Ελγιν.

Σε ό,τι αφορά τώρα την αποκάλυψη του φακέλου από τον κ. St Clair, θα πρέπει
να πούμε ότι πρόκειται για έναν φάκελο που το Μουσείο είχε ισχυριστεί ότι
χάθηκε όταν ζητήθηκε, μεταξύ άλλων, και από την κυρία Ελένη Cubitt της
Βρετανικής Επιτροπής για την Επιστροφή των Μαρμάρων του Παρθενώνα. Ετσι
λοιπόν τώρα το περιεχόμενο της αλληλογραφίας και της εκθέσεως της ειδικής
επιτροπής που είχε συσταθεί τότε για να εξετάσει την κατάσταση των γλυπτών
μετά τον δραστικό καθαρισμό τους αποκτούν καταλυτικό χαρακτήρα για τα
βρετανικά επιχειρήματα καθώς όπως ισχυρίζεται ο κ. St Clair «η καταστροφή
που έγινε στα Ελγίνεια Μάρμαρα ήταν πολύ χειρότερη από οτιδήποτε δημόσια
αναγνωρίστηκε ή έγινε αποδεκτό (...) και όπως εκτιμούν τα μέλη της επίσημης
εξεταστικής επιτροπής, η φθορά δεν αλλοίωσε μόνο την εμφάνιση των γλυπτών,
αλλά έβλαψε ­ και σε ορισμένες περιπτώσεις κατέστρεψε ­ όλες τις
μελλοντικές πιθανότητες για αρχαιολογική και επιστημονική έρευνα στη φύση,
στην έννοια και στην ιστορία των Μαρμάρων και στις καλλιτεχνικές και
γλυπτικές τεχνικές. Η απόκρυψη και η παραποιημένη παρουσίαση της εκτάσεως
της καταστροφής παραπλάνησαν στη συνέχεια πολλούς ευσυνείδητους
αρχαιολόγους που πίστευαν είχαν να κάνουν με ανέγγιχτα πρωτότυπα έργα
κλπ.».

Μεταστροφή υπέρ του επαναπατρισμού

Σήμερα ο κ. St Clair, ως δεύτερος Μπαμπινιώτης, βρίσκεται ξαφνικά στο
επίκεντρο μιας δίνης που ξεσήκωσε μόνος του από την υπερβολική του
ευσυνειδησία και περιέργεια να σκαλίζει το αρχεία του Βρετανικού Μουσείου
για να φέρει στο φως καταχωνιασμένους φακέλους που εδώ και χρόνια έχουν
χαρακτηριστεί χαμένοι. Καθώς όμως η ελευθεροτυπία είναι σεβαστή στον τόπο
του, πρέπει να παραδεχθούμε και εμείς με τη σειρά μας πως το βιβλίο του δεν
κινδυνεύει από ασφαλιστικά μέτρα. Ειδικά σε αυτό το σημείο θα πρέπει ίσως
να επαναλάβουμε ότι ο κ. St Clair δεν υπήρξε ποτέ υπερασπιστής της ιδέας
του επαναπατρισμού των Μαρμάρων. Αντίθετα μάλιστα, σαν καλός βρετανός
πίστευε ότι τα γλυπτά είναι μια χαρά στην αίθουσα Duveen του μουσείου του
Λονδίνου και ασφαλή κάτω από την αυστηρή επιτήρηση των αρμόδιων επιτρόπων
και συντηρητών. Πριν από 15 χρόνια η τελευταία φράση στον Επίλογο της
δεύτερης έκδοσης του ίδιου πάντα βιβλίου του έλεγε: «Είναι προφανές ότι οι
προθέσεις του λόρδου Ελγιν ήταν από την αρχή έντιμες, ότι επήρε όσες
νόμιμες εξουσιοδοτήσεις για το εγχείρημά του ήταν δυνατό σε εκείνη την
ταραγμένη εποχή και ότι τα Μάρμαρα του Παρθενώνα θα ήταν σε πολύ χειρότερη
κατάσταση σήμερα, αν δεν είχαν απομακρυνθεί από εκείνον ή οποιονδήποτε
άλλον». Ετσι τελειώνει η δεύτερη έκδοση του Oxford University Press, παρά
το ότι σε άλλη σελίδα της αναφέρεται ότι ο Ελγίνος χρειάστηκε να στείλει
από την Κωνσταντινούπολη ειδικά πριόνια για να αποκοπούν οι γλυπτές
επιφάνειες των μαρμάρων και να μπορέσουν, ελαφρύτερες πια, να μεταφερθούν
στην Αγγλία, πράξη δηλαδή που σήμερα θεωρείται ανάλογος βανδαλισμός με τη
βίαιη απομάκρυνση των γλυπτών από τον ναό.

Ολα αυτά είναι όμως και γνωστές και παλιές ιστορίες και το μόνο νέο είναι
ότι τώρα έχουμε, χάρη στις έρευνες και στην περιέργεια ενός βρετανού
συγγραφέα, μια επιβεβαίωση βασισμένη στα έγγραφα του ίδιου του Βρετανικού
Μουσείου και μάλιστα μια επιβεβαίωση που προέρχεται από ένα υλικό που ως
τώρα ήταν απρόσιτο στους ερευνητές. Ετσι, και εδώ έχουμε ένα ακόμη νέο
στοιχείο, στη συνείδηση των Βρετανών αρχίζει πια να κλονίζεται η αξιοπιστία
των επιτρόπων του Μουσείου και καταρρέει το επιχείρημά τους περί της
ασφαλέστερης παραμονής των μοναδικών γλυπτών του Φειδία στο Λονδίνο. Και
ειδικά αυτός ο κλονισμός της εμπιστοσύνης είναι ένα ενδιαφέρον στοιχείο για
έναν λαό που εξακολουθεί να πιστεύει σε αυτό που λέμε «έντιμο παιχνίδι» και
κυρίως για μια κοινή γνώμη η οποία τα τελευταία χρόνια παρουσιάζει σαφή
δείγματα μεταστροφής σε ό,τι αφορά τις παλιές αρνητικές απόψεις για τον
επαναπατρισμό των Μαρμάρων.

Στην Ελλάδα τώρα και ειδικότερα στο έργο της αποκατάστασης των Μνημείων της
Ακροπόλεως και στις επεμβάσεις των επιστημόνων της Επιτροπής Ακροπόλεως θα
πρέπει να παραδεχθούμε ότι υπάρχει αξιοσημείωτη πρόοδος, έστω και αν οι
εργασίες έχουν κατά πολύ ξεπεράσει το χρονοδιάγραμμα που είχε ορισθεί από
την αρχή. Ολες οι νέες μέθοδοι επέμβασης παρουσιάζονται και συζητούνται σε
διεθνείς επιστημονικές συναντήσεις προτού τεθούν σε εφαρμογή χωρίς να
διακινδυνεύεται το παραμικρό. Ετσι δικαιώνεται ο καθηγητής Θόδωρος
Σκουλικίδης ο οποίος μαζί με την ομάδα των χημικών του Πολυτεχνείου χρόνια
τώρα αναζητεί ανατρέψιμες μεθόδους και υλικά για την προστασία των γλυπτών
και των μαρμάρων.

Η έκταση της ζημιάς

Από την άλλη μεριά, για την κατάσταση των γλυπτών του Λονδίνου ο κ.
Σκουλικίδης είναι κατηγορηματικός. «Πέρα από τις καταστροφές των
λεπτομερειών που οφείλονται στη χρήση μηχανικών μέσων για την απομάκρυνση
της φυσικής καστανέρυθρης πατίνας, θα πρέπει να ξέρουμε ότι οι ξυσμένες
επιφάνειες των γλυπτών γίνονται πιο ευάλωτες στους ρύπους. Ετσι η
αιθαλομίχλη με αυξημένη συγκέντρωση οξειδίων του θείου, που υπήρξε στην
ατμόσφαιρα του Λονδίνου στη διάρκεια όλης της δεκαετίας του '50, προκάλεσε
γυψοποίηση της επιφάνειας των γλυπτών» λέει και συνεχίζει: «Πέραν αυτού,
εκείνο που εγώ πιστοποίησα και μάλιστα κατήγγειλα σε μια επιστημονική
συνάντηση στη Βενετία το 1979 είναι ότι απομακρύνθηκαν τα στρώματα γύψου
προκειμένου να χρησιμοποιηθεί κάποιο πολυμερές για την προστασία των
επιφανειών και ότι τα πολυμερή είναι υλικά που επιταχύνουν τη φθορά. Σε
αυτό πρέπει να πω ότι παρατήρησα συρρικνώσεις και ρηγματώσεις που είναι
χαρακτηριστικές της παρουσίας πολυμερούς ύστερα από κάποιο διάστημα. Υστερα
από αυτήν την ανακοίνωση, όπου για πρώτη φορά γινόταν λόγος για τις
βλαβερές επιπτώσεις των πολυμερών στα Μάρμαρα, ο τότε διευθυντής του
Βρετανικού Μουσείου διαμαρτυρήθηκε με επιστολή του στον τότε διευθυντή
Ακροπόλεως κ. Γ. Δοντά. Στην επιστολή αρνήθηκε το γεγονός της γυψοποίησης
αλλά παραδέχθηκε ότι χρησιμοποιήθηκε κάποιο πολυμερές, που όμως ήταν αθώο.
Ηταν αρχές της δεκαετίας του '80 και ήταν η πρώτη φορά που είχαμε επίσημη
διαβεβαίωση για τη χρήση πολυμερών στα Μάρμαρα».

«Εκείνο που τώρα πρέπει να μάθουμε είναι ποια ήταν η σύσταση του πολυμερούς
που χρησιμοποιήθηκε και αν είναι όσο αθώο και αντιστρεπτό ισχυρίζεται το
Βρετανικό Μουσείο. Αλλά και έτσι να είναι, δεν πρέπει να ξεχνάμε ότι η
χρήση πολυμερών, επαναλαμβάνω, επιταχύνει τη φθορά. Ενα δεύτερο σημείο που
πρέπει επίσης να μάθουμε είναι η έκταση της ζημιάς που έγινε κατά τον
καθαρισμό, συγκρίνοντας εκμαγεία γλυπτών ή και μήτρες πριν και μετά την
επέμβαση του 1938, γιατί εδώ έχουμε μια σειρά κακών χειρισμών απέναντι σε
μοναδικά έργα του Φειδία και πρέπει να δούμε τι μπορεί να περισωθεί».

Για επίπονες και μακροχρόνιες έρευνες μιλάει και η έφορος Ακροπόλεως κυρία
Ισμήνη Τριάντη: «Υστερα από πολύχρονη ερευνητική εργασία, χωρίς να έχουμε
τολμήσει οποιαδήποτε επέμβαση, προχωρούμε τώρα μόλις με φοβερή τεκμηρίωση
και ύστερα από ενημέρωση του παγκόσμιου επιστημονικού κοινού, στην επέμβαση
στη δυτική ζωφόρο. Στην Ελλάδα, με την πληθώρα των μαρμάρινων γλυπτών,
είναι φυσικό να είμαστε περισσότερο εξοικειωμένοι με το υλικό και να
ακολουθήθηκαν πιο λεπτές πρακτικές».

Μετόπες και άλλες μαρτυρίες

Ενώ από την άλλη μεριά ο τ. έφορος Ακροπόλεως κ. Πέτρος Καλλιγάς αναφέρεται
σε ένα άγνωστο στο κοινό πρόγραμμα συγκέντρωσης διάσπαρτου υλικού από την
Ακρόπολη που εφαρμόζεται τα τελευταία χρόνια με εντυπωσιακά ευρήματα. Ετσι
έχουν βρεθεί μέρη από μετόπες αλλά και άλλα γλυπτά που έχουν πέσει από πάνω
από τον Βράχο μετά την έκρηξη και κτίστηκαν σε διάφορους τυχαίους τοίχους.
Τελευταία βρέθηκε στο Ασκληπιείο τμήμα της μετόπης αρ. 13 με τον κορμό και
το κεφάλι ενός Λαπίθη, ένα έργο εκπληκτικής τέχνης που εντοπίστηκε ακριβώς
χάρη σε αυτήν τη συστηματική έρευνα που διεξάγεται. Ετσι στη συνέχεια η
τακτοποίηση, συντήρηση και συγκόλληση όλου του υλικού που είναι
διασκορπισμένο γύρω από την Ακρόπολη έχει βοηθήσει στην ανασύνθεση πολλών
γλυπτών, κυρίως από τις μετόπες αλλά και λίγων από τη ζωφόρο.

Δεν υπάρχει αμφιβολία σήμερα πια πως το θέμα του επαναπατρισμού των
θαυμάσιων γλυπτών του Παρθενώνα που η Μελίνα Μερκούρη με πολύ κουράγιο και
θέρμη ξεκίνησε στις αρχές της δεκαετίας του '80 παίρνει τώρα μια νέα τροπή,
χωρίς βέβαια αυτό να σημαίνει ότι αύριο κιόλας θα μας στείλουν οι Βρετανοί
με DHL τα γλυπτά που ο λόρδος Ελγιν απέσπασε βίαια από τους ναούς πριν από
δύο αιώνες. Επίσης δεν υπάρχει αμφιβολία ότι το πνεύμα αρχίζει να αλλάζει
στη Βρετανία τόσο στο κοινοβούλιο όσο και στην κοινή γνώμη ενώ είναι φανερό
ότι και τα δύο μέρη που έχουν εμπλακεί σε αυτήν την υπόθεση χρειάζονται
χρόνο. Οι μεν Βρετανοί για να αναθεωρήσουν λανθασμένες απόψεις για το πώς
αποκτήθηκαν τα Μάρμαρα και ποιοι είναι οι πραγματικοί θεματοφύλακές τους
αλλά και οι Ελληνες για να συνειδητοποιήσουν ότι δεν είναι αρκετό να ζητούν
τα Μάρμαρα, όταν ακόμη δεν είναι έτοιμο το νέο Μουσείο Ακροπόλεως για να τα
στεγάσουν.

Οι χειρισμοί του υπουργού Πολιτισμού κ. Ευάγγελου Βενιζέλου για τη σύσταση
μιας διεθνούς επιτροπής από την UNESCO ή το ICOM που θα εξετάσει την
κατάσταση των γλυπτών είναι ένα πρώτο βήμα στη σωστή κατεύθυνση. Και
σίγουρα θα ακολουθήσουν και άλλα, καθώς θα γίνει συνείδηση στη διεθνή
κοινότητα και επίσης και στην ευρωπαϊκή ότι το αίτημα της επιστροφής δεν
είναι ούτε εθνικιστικό ούτε μισαλλόδοξο. Απλούστατα απορρέει από την κοινή
και πολύ κρύα λογική πως δεν μπορεί η Ευρωπαϊκή Ενωση να συμμετέχει στην
αποκατάσταση των Μνημείων της Ακροπόλεως και ταυτόχρονα να δέχεται ότι τα
μισά από τα αρχιτεκτονικά μέλη και όχι απλώς τον γλυπτό διάκοσμο των
μνημείων θα βρίσκονται στο Λονδίνο και τα άλλα μισά στην Αθήνα. Είναι έργα
που συμπληρώνουν το ένα το άλλο και πρέπει να βρίσκονται όλα μαζί δίπλα στα
μνημεία στα οποία ανήκουν. Και σε αυτό δεν υπάρχουν περιθώρια ούτε για
εθνικισμούς ούτε για υπεροψίες και πολύ περισσότερο για συναισθηματισμούς.

</TEXT>
