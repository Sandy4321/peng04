<CC>

Χ. ΚΙΟΣΣΕ
ΤΟ ΒΗΜΑ, 22-02-1998
Κωδικός άρθρου: B12469B061
</CC>

<TITLE>

                   Οι θαλασσινοί δρόμοι της προϊστορίας

</TITLE>

<TEXT>


Καθώς η αρχαιολογία διευρύνει όλο και περισσότερο τα τελευταία χρόνια τους
ορίζοντες των ερευνών της και η μελέτη ενός συγκεκριμένου πολιτισμού είναι
πια αυτονόητο ότι για να ολοκληρωθεί χρειάζεται να συμπεριλάβει και όλα όσα
διαδραματίζονται στον πολιτισμικό του περίγυρο, νέα συναρπαστικά στοιχεία
έρχονται να γεμίσουν τα κενά σαν ψηφίδες σε ένα αρχαίο μωσαϊκό, που ακόμη
δεν έχουμε συλλάβει την τελική του εικόνα. Σήμερα πια οι διεπιστημονικές
συνεργασίες και η χρήση της νέας τεχνολογίας στην αρχαιολογική έρευνα
θεωρούνται δεδομένη προϋπόθεση για τη σωστότερη κατανόηση του αρχαίου
κόσμου, που ξαφνικά παρουσιάζεται κάτω από νέο φως.

Ετσι, στην καμπή αυτή της αρχαιολογικής έρευνας, η καταλυτική συμβολή των
υδάτινων δρόμων στην ανάπτυξη των πολιτισμών, τουλάχιστον μία χιλιετία πριν
από την εποχή του Ξενοφώντα ή του Ηρόδοτου, εξετάζεται τις τελευταίες
δεκαετίες με όλο και μεγαλύτερη προσοχή από τους αρχαιολόγους, ενώ ο
ελληνοκεντρισμός που επικρατούσε παλιά αρχίζει να υποχωρεί ή σωστότερα να
αποκτά νέες διαστάσεις, όχι αναγκαστικά ήσσονος σημασίας ως προς το
λεγόμενο «αρχαίο ελληνικό θαύμα». Οι υδάτινοι δρόμοι του Αιγαίου παραμένουν
πάντα στο προσκήνιο του ενδιαφέροντος και αρχίζουν να διαφαίνονται στον
χάρτη με τις προεκτάσεις τους στη Μεσόγειο, οι λεγόμενοι λαοί της θάλασσας
αρχίζουν να αποκτούν ονόματα και συγκεκριμένους τόπους προέλευσης, ενώ σιγά
σιγά οι σκοτεινοί αιώνες φωτίζονται χλωμά. Η Ανατολική Μεσόγειος με τα
νησιά του Αιγαίου και τις χώρες της Μέσης Ανατολής είναι πια η σκηνή ενός
δράματος που παίχτηκε πριν από 4.000 χρόνια, αλλά και νωρίτερα, σε εποχές
όπου οι θαλασσινοί δρόμοι ήταν ασφαλέστεροι από τους στεριανούς.

Στα φιλικά νερά της Ανατ. Μεσογείου

Πριν από περίπου έναν χρόνο, σε ένα συμπόσιο που διοργανώθηκε στο Ρέθυμνο
από το Τμήμα Αρχαιολογίας του Πανεπιστημίου Κρήτης σε συνεργασία με το
Ιδρυμα Λεβέντη της Κύπρου, κορυφαίοι αρχαιολόγοι από όλο τον κόσμο
αναφέρθηκαν στον προβληματισμό γύρω από την επικοινωνία που είχε αναπτυχθεί
κατά την ύστερη Εποχή του Χαλκού και την πρώιμη Εποχή του Σιδήρου ανάμεσα
στους λαούς που κατοικούσαν στην περιοχή της Μεσογείου, που τόσο εύστοχα
χαρακτηρίζεται από τον καθηγητή κ. Βάσο Καραγιώργη «πολιτιστική λίμνη», που
ενώνει τους πολιτισμούς που αναπτύχθηκαν στις όχθες της. Συγκεκριμένα,
εξετάστηκαν τα δρώμενα στον αιγαιακό χώρο (κυρίως Δωδεκάνησα, Κρήτη,
Κυκλάδες αλλά και Πελοπόννησο και Αττική), στη Μικρά Ασία, στην Κύπρο, στη
Συροπαλαιστίνη, στην Αίγυπτο και ακόμα στην Κυρηναϊκή, κατά τη χιλιετία που
καλύπτει το διάστημα περίπου από το 1600 π.Χ. ως το 600 π.Χ.


Ευρήματα, κινητά και ακίνητα, αυτής της περιόδου και από αυτές τις
περιοχές, «μιλούν» για ήδη αναπτυγμένες εμπορικές σχέσεις και για
αλληλεπιδράσεις που ξεπερνούν τις μεταπρατικές δραστηριότητες και
επεκτείνονται σε επίπεδα παραδόσεων, ιδεών, ακόμη και θρησκείας. Τα
πρακτικά του συμποσίου θα κυκλοφορήσουν σύντομα με χορηγία του Ινστιτούτου
Αιγαιακής Προϊστορίας (INSTAP) της Νέας Υόρκης, του Πανεπιστημίου Κρήτης
και του Ιδρύματος Λεβέντη της Κύπρου, ενώ στις αρχές Μαρτίου ανοίγει μια
εξαιρετικά ενδιαφέρουσα έκθεση επάνω στο ίδιο θέμα, με αντικείμενα που
προέρχονται από διάφορα ελληνικά και κυπριακά μουσεία.

Σίγουρα δεν πρόκειται για έκθεση αριστουργημάτων, αν και μερικά από αυτά
μπορεί επάξια να διεκδικήσουν τον χαρακτηρισμό. Πρόκειται για 365 εκθέματα,
από αντικείμενα χρηστικά ή και έργα τέχνης, υλικά κατάλοιπα ακέραια και
θραύσματα που ανέσυραν οι αρχαιολόγοι από τη γη ή και τη θάλασσα και τα
οποία διεκδικούν μιαν άγνωστη πτυχή της ιστορίας, ιδωμένης τώρα με
διαφορετικό τρόπο. Είναι μια ιστορία όπου δεν υπάρχει a priori θέση αλλά ο
επισκέπτης οδηγείται να βγάλει το δικό του συμπέρασμα μέσα από τα στοιχεία
που του παρέχονται. Η έκθεση διοργανώθηκε με συνεργασία του Πανεπιστημίου
Κρήτης (καθηγητής κ. Νίκος Σταμπολίδης) και της ΚΓ' Εφορείας Προϊστορικών
και Κλασικών Αρχαιοτήτων του ΥΠΠΟ, της οποίας προΐσταται η διευθύντρια του
Μουσείου Ηρακλείου κυρία Αλεξάνδρα Καρέτσου.

Αξίζει εδώ να σημειωθεί ότι πρώτη φορά το Μουσείο Ηρακλείου διαθέτει τις
αίθουσες του επάνω ορόφου του για να φιλοξενήσει περιοδική έκθεση, πράγμα
που δείχνει τη σημασία του εγχειρήματος. Η συγκέντρωση του υλικού και η
μελέτη που προηγήθηκε της έκθεσης του είναι ένας άθλος, που οφείλεται στη
συνεργασία της εφόρου κυρίας Καρέτσου και των συνεργατών της με την ομάδα
του Τμήματος Αρχαιολογίας του Πανεπιστημίου Κρήτης. Ο εκθεσιακός χώρος έχει
κατάλληλα διαμορφωθεί, ώστε να δίνεται αφαιρετικά η ιδέα του θαλασσινού
ταξιδιού (πανό που θυμίζει καράβι και βιτρίνες που φέρνουν στον νου
φινιστρίνια κλπ.) προδιαθέτοντας τον επισκέπτη για ένα ταξίδι στις
ταραγμένες θάλασσες της ιστορίας.

«Η αρχική σκέψη λοιπόν είναι 1.000 χρόνια παρουσίας ανθρώπων, λαών,
ιδεολογιών σε μια περιοχή που έσφυζε τότε από ζωή και κίνηση και που οι
θαλάσσιοι δρόμοι ένωναν τους λαμπρούς πολιτισμούς που είχαν αναπτυχθεί
εκεί» λέει ο κ. Σταμπολίδης. «Ετσι το υλικό που έχει έρθει στο φως με τις
μεγάλες ανασκαφές που γίνονται κυρίως τα τελευταία 40 χρόνια στην Α.
Μεσόγειο και στο Αιγαίο (στεριανές και ενάλιες) προσφέρεται για νέες
θεωρίες για τις μετακινήσεις των λαών που έζησαν στην περιοχή και τις
πολιτιστικές και ιδεολογικές αλληλεπιδράσεις που αναπτύχθηκαν. Με αυτά κατά
νου και φυσικά με βάση τα υλικά κατάλοιπα, η έκθεση οργανώθηκε σε τρία
επίπεδα: στο πρώτο παρουσιάζονται ευρήματα αναμφίβολα εισαγμένα από μια
περιοχή σε κάποιαν άλλη. Στο δεύτερο επίπεδο εμφανίζονται έργα μίμησης,
αντικείμενα δηλαδή που έγιναν για παράδειγμα στην Κρήτη επάνω σε ξένα
πρότυπα, τα οποία αν και κατασκευάστηκαν στην... Κρήτη με ντόπιο υλικό,
φέρουν χαρακτηριστικά (θεματολογικά ή τεχνοτροπικά) ας πούμε...
συροπαλαιστινιακά. Στο τρίτο, τέλος, επίπεδο ανήκουν ευρήματα - αμαλγάματα,
στα οποία διακρίνονται οσμώσεις ιδεών και πολιτισμών που όχι μόνο
μεταδόθηκαν από τη μια περιοχή στην άλλη αλλά και αναβιώσεις ή επιβιώσεις
παραδόσεων του ίδιου πολιτισμού» προσθέτει.

Χαυλιόδοντες και τάλαντα


Και η επικοινωνιακή ανάπτυξη των τελευταίων δεκαετιών (ηλεκτρονική, κοινές
ανασκαφές, ταξίδια αρχαιολόγων, διεθνή συνέδρια κλπ.) μαζί με τη
διεπιστημονική συνεργασία, που συχνά διεξάγεται πλέον και σε διακρατικά
επίπεδα, έχει όμως αποτέλεσμα την έγκαιρη ενημέρωση των αρχαιολόγων και
δίνει νέες δυνατότητες για τη μελέτη ευρημάτων, που άλλοτε παραμερίζονταν
ως δευτερευούσης σημασίας, ιδίως όταν απέκλιναν από τα στενά όρια που είχε
παλαιότερα το ζητούμενο μιας ανασκαφικής έρευνας. Με άλλα λόγια, σήμερα πια
η έρευνα δεν περιορίζεται μόνο στο πλαίσιο της ιστορίας της τέχνης, όπου
μελετώνται μόνο όσα ευρήματα θεωρούνται έργα τέχνης. Το ζητούμενο έχει
διευρυνθεί και η αναδίφηση έχει στραφεί στο όραμα του δημιουργού, είτε
αυτός μας άφησε ένα ταπεινό αντικείμενο είτε ένα αριστούργημα αισθητικής.
Στο επίπεδο της πληροφορίας και τα δύο είναι πια ισότιμα ως προς τις όψεις
της κοινωνίας που αντανακλάται επάνω τους και τις πληροφορίες που μας
προσφέρουν. Ετσι, τα «τείχη» των προϊστορικών πολιτισμών πέφτουν βαθμιαία,
δίνοντας απαντήσεις σε ερωτήματα που εγείρονται σχετικά με παραδόσεις,
μύθους και αρχαίες μαρτυρίες (κείμενα και ανασκαφικά ευρήματα), στα οποία
ως τώρα η ανασκαφική έρευνα δεν ήταν σε θέση να απαντήσει μόνη της.

Μια από τις μαγείες της αρχαιολογικής έρευνας θα πρέπει να είναι η
αναζήτηση της ιστορίας που κρύβεται πίσω από το κάθε εύρημα. Τις
περισσότερες φορές οι ανασκαφικές μαρτυρίες που έρχονται στο φως
επιβεβαιώνουν τη δημιουργία ή τις συνήθειες και τις προτιμήσεις των
ανθρώπων μιας συγκεκριμένης περιοχής και ενός συγκεκριμένου πολιτισμού.
Συχνά υπάρχουν όμως και τα ευρήματα που, είτε από τη σύστασή τους είτε από
την τεχνοτροπία τους, είναι γνωστό ότι δεν προέρχονται από τον τόπο όπου
βρέθηκαν. Σε αυτά τα τελευταία και ιδίως όταν ανήκουν σε προϊστορικές
περιόδους ή ακόμη και στους σκοτεινούς αιώνες (12ος π.Χ. - 11ος π.Χ.)
αναζητούνται τώρα εξηγήσεις που άλλοτε ο «ανασκαφικός τοπικισμός»
παραμέριζε.

Ενα χαρακτηριστικό παράδειγμα σε αυτήν την αναζήτηση της ιστορίας και του
τόπου προέλευσης των ευρημάτων είναι, ας πούμε, οι χαυλιόδοντες ελεφάντων
που είχε φέρει στο φως ο καθηγητής Νικόλαος Πλάτων στη Ζάκρο της Ανατολικής
Κρήτης και είχε θεωρηθεί ότι έφθασαν εκεί είτε από την Αφρική είτε από τη
Συρία. Παράλληλα είναι όμως γνωστό ότι στη Συρία δεν υπήρχαν ελέφαντες και
ότι ακόμη και στα ιστορικά χρόνια οι πολεμικοί ελέφαντες που χρησιμοποίησαν
ο Μέγας Αλέξανδρος και αργότερα και ο Αντίοχος ­ όταν χάρη στους 16
ελέφαντες νίκησε απρόσμενα τους πολυπληθέστερους Γαλάτες, των οποίων τα
άλογα τρόμαξαν στη θέα των μεγάλων ζώων ­ είχαν έρθει από την Ινδία μέσω
Αφγανιστάν και Β. Συρίας. Αυτές όμως οι μετακινήσεις ζώων και πρώτων υλών,
για στρατηγικούς αλλά και εμπορικούς λόγους, δεν συνέβαιναν βέβαια μόνο στα
ιστορικά χρόνια. Από πολύ νωρίτερα, οι λαοί της Α. Μεσογείου έπλεαν στους
γνωστούς τους θαλάσσιους δρόμους αδιαφορώντας για την «αυθαίρετη»
χρονολογική ταξινόμηση που οι αρχαιολόγοι των 19ου και 20ού μ.Χ. αιώνων
όρισαν για τα δρώμενα στην εποχή τους. Με άλλα λόγια η Εποχή του Χαλκού δεν
τέλειωσε από τη μια στιγμή στην άλλη και ούτε ο κόσμος μπήκε στην Εποχή του
Σιδήρου απότομα. Και οι πρώτες ύλες και μαζί και οι ιδέες ταξίδευαν στα
προϊστορικά χρόνια πολύ περισσότερο από ό,τι υποψιάζονταν παλιά οι
αρχαιολόγοι, που τώρα θεωρούν δεδομένες τις σχέσεις π.χ. του μυκηναϊκού
κόσμου με το κοσμοπολίτικο κέντρο της φοινικικής Ουγκαρίτ, που καταστράφηκε
από τους λαούς της θάλασσας περίπου την ίδια εποχή με την Τροία, γύρω στις
αρχές του 12ου αιώνα π.Χ.

Δεν είναι όμως μόνο οι χαυλιόδοντες των ινδικών ελεφάντων που βρέθηκαν στο
ανατολικότερο λιμάνι της Κρήτης, στη Ζάκρο, που βεβαιώνουν τις σχέσεις και
το διακομιστικό εμπόριο που αναπτύχθηκαν ανάμεσα στους λαούς της Α.
Μεσογείου από την Υστερη Χαλκοκρατία ως τα Αρχαϊκά χρόνια, τον 6ο δηλαδή
αι. π.Χ. Σε ταφικά σύνολα έχουν βρεθεί π.χ. και αβγά στρουθοκαμήλου από την
Αίγυπτο και το Σουδάν με οπή στο επάνω μέρος για να χρησιμεύουν σαν φιάλες
για τα αρωματικά έλαια που συνόδευαν τους νεκρούς, καθώς και άλλα με
χρωματιστό διάκοσμο τα οποία χρονολογήθηκαν στον 8ο και 7ο αι. π.Χ. και
πιστεύεται ότι προέρχονται από τον φοινικικό κόσμο και ακόμη ένα δόντι
ρινόκερου· ενώ, από την άλλη μεριά, μια μεγάλη συγκέντρωση ταλάντων (κάπου
30-40) που αποκαλύφθηκαν στην Αγία Τριάδα της Κρήτης είναι μια άλλη εξωτική
ύλη που ήρθε από την Ανατολή σε σχήμα δοράς βοδιού και με σεβαστό βάρος
περίπου 30 κιλών έκαστο, για να ακολουθήσει η κατεργασία από ντόπιους ή
ξενόφερτους τεχνίτες επάνω σε ντόπια ή ξενόφερτα πρότυπα. Εχουμε, με άλλα
λόγια, όχι μόνο εισαγωγές μετάλλων αλλά και δείγματα από ζώα που ξέρουμε
ότι δεν ενδημούσαν στον αιγαιακό χώρο και τα οποία πρέπει να εισήχθησαν από
πολύ μακριά.

                Στα θολά νερά του μύθου και των παραδόσεων


Αν τα υλικά κατάλοιπα που έχουν βρεθεί σε ανασκαφές του ελλαδικού και του
κυπριακού χώρου είναι οι αρχαιολογικές μαρτυρίες για τη μεγάλη κινητικότητα
που υπήρχε στην περιοχή της Α. Μεσογείου από την Υστερη Χαλκοκρατία και
μετά, άλλες ενδείξεις, λιγότερο χειροπιαστές, από τον κόσμο της παράδοσης,
των μύθων και της ποίησης στηρίζουν την ίδια θέση. Οι περιπέτειες των
Αχαιών μετά την καταστροφή της Τροίας (ας σκεφθούμε μόνο τα δέκα
περιπετειώδη χρόνια που χρειάστηκε κατά τον ποιητή ο Οδυσσέας ώσπου να
επιστρέψει στην Ιθάκη) υποδηλώνουν το δράμα που θα πρέπει να παίχθηκε στα
νερά του Αιγαίου αλλά και όλης της Μεσογείου κατά τους σκοτεινούς αιώνες
που ακολούθησαν. Και επίσης ας μην ξεχνάμε ότι ανάλογες παραδόσεις από
άλλους πολιτισμούς του αιγαιακού και του ευρύτερου μεσογειακού περιγύρου,
που επίσης αναφέρονται στην ίδια περίοδο, στηρίζουν την άποψη. Ετσι, παρά
τις επιφυλάξεις που συνήθως δικαιολογημένα εγείρονται όταν αποτολμάται το
«πλάσιμο» της Ιστορίας μόνο μέσα από τους μύθους ή τις παραδόσεις, χωρίς
αρχαιολογικές ή ιστορικές αποδείξεις, το «ταξίδι σ' αυτές τις θάλασσες»
μπορεί να είναι συναρπαστικό γιατί πάντα υπάρχει η ελπίδα ότι τα θολά νερά
τους μπορεί κάποτε να καθαρίσουν. Στο κάτω της γραφής, για τη Μεσόγειο
μιλάμε...

Λαμβάνοντας υπόψη του ομηρικές αναφορές σε ένα διάσημο κρατήρα που
χρησιμοποιήθηκε ως έπαθλο, ο καθηγητής κ. Σταμπολίδης διαγράφει νοητά μέσα
από τις μετακινήσεις του αγγείου τις πιθανές θαλασσινές πορείες που
ακολουθούσαν με τα πλοία τους οι άνθρωποι του αιγαιακού χώρου και της Α.
Μεσογείου και που τώρα πιστεύεται ότι τους ήταν γνωστές από τα χρόνια του
Τρωικού Πολέμου, της Αργοναυτικής εκστρατείας και παλιότερα. Η ομηρική
περιγραφή του κρατήρα είναι εντυπωσιακά συγκεκριμένη. Μιλάει για πραγματικό
κομψοτέχνημα, περιεκτικότητας έξι μέτρων υγρών, που κατασκευάστηκε στη
Σιδώνα και μεταφέρθηκε από φοίνικες εμπόρους στην Τροία, στα χέρια του
Θόαντα, που κατά ορισμένους μύθους ήταν λήμνιος βασιλιάς και κατά άλλους
ηγεμόνας της Ταυρίδας. Ο κρατήρας στη συνέχεια πέρασε στα χέρια του
Πατρόκλου για να εξαγοράσει ο Εύηνος (εγγονός του Θόαντα) τον
αιχμαλωτισμένο γιο του Πριάμου Λυκάονα. Μετά τον θάνατο του Πατρόκλου
πέρασε... φυσικά στον Αχιλλέα, ο οποίος τον έβαλε έπαθλο σε αγώνες που
οργάνωσε στη μνήμη του Πατρόκλου, ώσπου τελικά «... τον κρατήρα σήκωσε ως
νικητής ο θείος Οδυσσέας». Από εδώ και πέρα δεν χρειάζεται ούτε να
αναλογισθούμε τα λιμάνια από όπου θα πέρασε ο πολυταξιδεμένος αυτός
σιδώνιος κρατήρας...

Δεν είναι λοιπόν καθόλου απίθανο ένας τέτοιος κρατήρας, τραγουδισμένος από
τον Ομηρο, να αντιγράφηκε σε μέταλλο και σε πηλό, να μπήκε δηλαδή στη
μαζική παραγωγή όπως συχνά συμβαίνει, και να κατέληξε σε μια μορφή όπως
αυτή του πήλινου λέβητα με προτομές γρυπών του Μουσείου Ηρακλείου.
Χρονολογείται στον 7ο αι. π.Χ. και οι αρχαιολόγοι υποστηρίζουν ότι είναι
εμπνευσμένος από παλαιότερους χάλκινους. Πέρα όμως από τις διαδρομές της
αρχαίας δημιουργίας, ενδιαφέρον έχουν οι πορείες που ακολούθησαν τα πλοία
της αρχαιότητας όπως μας φανερώνονται μέσα από παλαιά κείμενα και τώρα η
ενάλια έρευνα επιβεβαιώνει από τα κατάλοιπα των ναυαγίων.

Παίρνοντας λοιπόν θάρρος από τον λέβητα του ποιητή, ας δοκιμάσουμε ένα
ακόμη ταξίδι, σε θολότερα νερά αυτή τη φορά, με την ελπίδα ότι οι
αρχαιολογικές έρευνες που έχουν τα τελευταία χρόνια τόσο ενταθεί στην Α.
Μεσόγειο ίσως κάποτε το επαληθεύσουν. Αλλωστε, σε αυτή τη θεϊκή θάλασσα που
έχουμε την τύχη να μας λούζει πάντα κάποιο αεράκι θα φουσκώσει τα πανιά...
Αν δεχθούμε λοιπόν ότι οι αρχαίοι Σαρντάνα που αναφέρονται σε επιγραφές της
δυτικής ακτής της Ασίας προέρχονται από τις Σάρδεις, ο καθηγητής
Σταμπολίδης προχωρεί στην άποψη ότι και οι Τσεουκέρ που αναφέρονται σε
αρχαίες μαρτυρίες δεν είναι άλλοι από τους Τευκρούς, αυτούς δηλαδή που
ακολούθησαν τον Τεύκρο (τον αδελφό του Αίαντα του Τελαμώνιου) όταν χρόνια
μετά τον Τρωικό Πόλεμο επέστρεψε επιτέλους στη Σαλαμίνα και σχεδόν
αποπέμφθηκε από τον βασιλιά πατέρα του Τελαμώνα, ο οποίος υποψιάστηκε
προδοσία για τη διαδοχή όταν έμαθε ότι δεν έκανε τίποτα ο Τεύκρος για να
αποτρέψει από την αυτοκτονία τον Αίαντα. Ο θυμός του Τελαμώνα ανάγκασε τον
Τεύκρο να εγκαταλείψει τη Σαλαμίνα. Μετά από μακρινό ταξίδι έφθασε σε μια
ακτή της Ανατολικής Κύπρου, όπου μαζί με τους συντρόφους που τον
ακολούθησαν έχτισε μια πόλη που ονόμασε Σαλαμίνα, και ίδρυσε δική του
δυναστεία που διήρκεσε ως την κατάληψη της Κύπρου από τον Πτολεμαίο στα 310
π.Χ. Οι Τευκροί υπήρξαν κατά την παράδοση οι ονομαστοί θαλασσινοί ­ και
βεβαίως και πειρατές ­ του 11ου αι. π.Χ. και ξέρουμε ότι σε αυτά τα χρόνια
εγκαταστάθηκαν στη νότιο περιοχή της Φοινίκης, στη λεγόμενη Φιλισταία.

Τέτοια παραδείγματα του μύθου που διεισδύει στην Ιστορία υπάρχουν βεβαίως
πολλά και η αλήθεια είναι ότι οι αρχαιολόγοι τα χρησιμοποιούν με φειδώ. Το
δράμα όμως που παίχθηκε με πρωταγωνιστές τους λεγόμενους λαούς της θάλασσας
από τον 12ο ως τον 11ο π.Χ. αιώνα στο Αιγαίο και στην Ανατολική Μεσόγειο
είναι μια υπόθεση που μόλις τώρα αρχίζει να ξεσκεπάζεται καθώς η
αρχαιολογική έρευνα των τελευταίων χρόνων ρίχνει το πρώτο δειλό φως στους
αιώνες που ο Desborough πριν από περίπου τριάντα χρόνια ονόμασε σκοτεινούς.

</TEXT>
