<CC>

Χ. ΚΙΟΣΣΕ
ΤΟ ΒΗΜΑ, 03-05-1998
Κωδικός άρθρου: B12479B121
</CC>

<TITLE>

                         Οι τάφοι μέσα στα σπίτια

  Ποιες είναι οι επεμβάσεις για την ανάδειξη των μνημείων στο αποκαλούμενο
 αρχαιολογικό πάρκο της Νάξου, οι οποίες γίνονται από ομάδα αρχαιολόγων και
 αρχιτεκτόνων με επικεφαλής τον καθηγητή του Πανεπιστημίου Αθηνών κ. Βασίλη
                               Λαμπρινουδάκη

 </TITLE>

<TEXT>


Η Νάξος είναι ένας από τους τυχερούς τόπους της Ελλάδας καθώς τα τελευταία
χρόνια εκεί γίνεται μια συντονισμένη προσπάθεια να μελετηθούν, να
κατανοηθούν και να αναδειχθούν τα μνημεία της. Μια ομάδα αρχαιολόγων και
αρχιτεκτόνων με επικεφαλής τον καθηγητή του Πανεπιστημίου Αθηνών κ. Βασίλη
Λαμπρινουδάκη εφαρμόζει τρία ή τέσσερα προγράμματα τα οποία προχωρούν
ταυτόχρονα με σκοπό να δώσουν μια συνθετική εικόνα της ιστορίας του νησιού
μέσα από απτά κατάλοιπα της ζωής αλλά και δείγματα της μεγάλης τέχνης που
αναπτύχθηκε σε αυτό. Ο κ. Λαμπρινουδάκης εργάζεται στη Νάξο από το 1961,
συνδέθηκε όμως ουσιαστικότερα με το νησί όταν ανέλαβε τη συνέχεια της
ανασκαφής του αείμνηστου Ν. Κοντολέοντος, το 1975. Τότε βρέθηκε αντιμέτωπος
με ένα πολύπλοκο αρχαιολογικό υλικό με λείψανα της προϊστορικής και
κλασικής πόλης και των νεκροταφείων της γύρω από την παραλία της Γρόττας.
Με τις νεότερες έρευνες ήρθαν στο φως σημαντικότατα ευρήματα στην πλατεία
της Μητρόπολης και, έξω από τον σημερινό οικισμό, το μεγάλο ιερό των Υρίων.

Αν και ο πλούτος των ευρημάτων ήταν αναμφισβήτητος καθώς σε αυτά
απεικονίζονται ο ρόλος της Νάξου στη διαμόρφωση του πολιτισμού στο Αιγαίο,
ιδίως κατά την τρίτη και την πρώιμη πρώτη π.Χ. χιλιετία, υπήρξε από την
αρχή ένα πρόβλημα στην παρουσίασή τους. Ηταν ευρήματα τυχαία, που
προέρχονταν από σωστικές ανασκαφές που έγιναν σε έναν πυκνά δομημένο
παραδοσιακό οικισμό που έπρεπε να διατηρηθεί. Ωστόσο ήταν ευρήματα που
άξιζε να αναδειχθούν με τρόπο εύληπτο στο ευρύ κοινό καθώς αποτελούν
τεκμήρια αδιάκοπης ιστορικής συνέχειας από τους νεολιθικούς χρόνους (4η
π.Χ. χιλιετία) και περιέχονται σε αυτά τα κατάλοιπα ενός μεγάλου μυκηναϊκού
αστικού κέντρου όπου η κατοίκηση συνεχίστηκε με διακυμάνσεις ως και την
ύστερη αρχαιότητα αλλά και μετά. Σε αυτά υπενθυμίζεται και το ότι μέρος των
προϊστορικών οικισμών (Νεολιθικά, Κυκλαδικά, Μυκηναϊκά) έχουν στο μεταξύ
σκεπαστεί από τη θάλασσα.

«Ετσι αποφασίστηκε να μετατραπεί η βόρεια παραλία σε αρχαιολογικό πάρκο,
στο οποίο θα υπάρχει ένα κέντρο ενημέρωσης των επισκεπτών ενώ θα συνδέονται
με περίπατο, ο ναός των Παλατιών, τμήμα του νεολιθικού οικισμού και ένας
μνημειώδης δρόμος της μυκηναϊκής πόλης» λέει ο κ. Λαμπρινουδάκης. Μετά τον
ναό των Παλατιών τα αρχαία δίπλα στη Μητρόπολη είναι τα πιο σημαντικά. Στην
αυλή λοιπόν της εκκλησίας δημιουργήθηκε ένα μουσείο όπου σε δύο υπόγειες
αίθουσες παρουσιάζονται χαρακτηριστικά κατάλοιπα των μεγάλων περιόδων
κατοίκησης, στη θέση που βρέθηκαν μέσα στον ιστό της σύγχρονης πόλης. Το
αρχαιολογικό πάρκο με το μουσείο που πρέπει να λειτουργήσει τον Αύγουστο
έγιναν χάρη στην προγραμματική σύμβαση του ΥΠΠΟ, του ΤΑΠ και του Δήμου
Νάξου και το έργο πραγματοποιείται με τη συνεργασία βεβαίως και της
αρμόδιας Εφορείας Αρχαιοτήτων.

Ποιες όμως είναι οι επεμβάσεις για την ανάδειξη των μνημείων στο
αποκαλούμενο αρχαιολογικό πάρκο της Νάξου; Αρχίζοντας από τον ναό του
Απόλλωνα στα Παλάτια που είναι και το σύμβολο του νησιού, η ανάδειξη του
αρχαϊκού ναού βρίσκεται στο τελευταίο στάδιο, οι επισκέπτες μπορούν να δουν
το κτίριο χωρίς να το πατήσουν από ένα μπελβεντέρε, η πρόσβαση στο νησάκι
έχει διαμορφωθεί ενώ πρόκειται σύντομα να τοποθετηθεί ένας διακριτικός
περίβολος, ο οποίος δεν θα επιτρέπει από μια στιγμή και πέρα το βράδυ την
επίσκεψη για ευνόητους λόγους.

Μουσείο με γυάλινο δάπεδο

Ως εδώ η επέμβαση ακολούθησε γνωστούς δρόμους. Η λύση όμως που δόθηκε στην
περιοχή γύρω από τη Μητρόπολη σε ελάχιστη απόσταση από τον ναό του
Απόλλωνος στα Παλάτια είναι ενδιαφέρουσα και κυρίως πρωτοποριακή. Οπως
είπαμε εδώ τα αρχαία κατάλοιπα βρέθηκαν μέσα στον ιστό της σύγχρονης πόλης.
Ετσι, στην πλατεία απέναντι στην είσοδο της Μητρόπολης, δημιουργήθηκε ένα
υπόγειο μουσείο μέσα στο οποίο έχουν διατηρηθεί τμήματα από την αρχαία
ιστορία του νησιού. Ο επισκέπτης μπαίνει στο μουσείο χωρίς να πατάει επάνω
στις αρχαιότητες. Απλώς περπατάει σε έναν κρεμαστό διάδρομο ο οποίος έχει
τμήματα από γυαλί που του επιτρέπουν να δει τα αρχαία ερείπια που
βρίσκονται από κάτω. Πρόκειται για μια ελαφριά, σύγχρονη και εξαιρετικά
καλόγουστη κατασκευή, που βοηθούντος και ενός καλά μελετημένου φωτισμού
μεταφέρει τον επισκέπτη στις διάφορες εποχές της ακμής της Νάξου. Η
επίσκεψη θα συμπληρώνεται με περίπου 25 έγχρωμες σχεδιαστικές αναλύσεις που
περιέχουν επεξηγηματικά κείμενα για κάθε σημείο της διαδρομής.

Ας μην ξεχνάμε πως η Νάξος υπήρξε ένα πολύ σημαντικό κέντρο στο μέσο του
Αιγαίου την τελευταία Μυκηναϊκή Εποχή (από τον 14ο ως και τον 12ο π.Χ.
αιώνα). Βρισκόταν σε ένα κομβικό σημείο για τις μετακινήσεις και τις
σχέσεις ανάμεσα στην Ανατολή και στα μεγάλα μυκηναϊκά κέντρα της Κεντρικής
Ελλάδας και κυρίως ο 13ος και ο 12ος π.Χ. αιώνας σηματοδοτούν την εποχή της
μυκηναϊκής ακμής του νησιού. Το μεγαλύτερο μέρος της μυκηναϊκής πόλης, που
είχε δύο λιμάνια δεξιά και αριστερά από το νησάκι, έχει σκεπαστεί σήμερα
από τη θάλασσα. Από αυτή την πόλη σώζεται στην περιοχή μπροστά από τη
Μητρόπολη και σήμερα βρίσκεται στο μουσείο ένα μεγάλο κομμάτι του τείχους
που θεωρείται εξαιρετικά σημαντικό, γιατί είναι από τις ελάχιστες
περιπτώσεις που βρίσκουμε πλίνθινα τείχη. Εχει βάση λίθινη και από εκεί και
πάνω η πλίνθινη ανωδομή έχει πάνω από τρία μέτρα πάχος.

Μαζί με το τείχος σώζονται από την ίδια εποχή εργαστήρια κεραμικής και
χαλκοτεχνίας όπου βρέθηκαν μήτρες για όπλα κλπ. και επίσης και κλίβανοι από
μια μεταγενέστερη εποχή των εργαστηρίων, όταν πια η μυκηναϊκή πόλη είχε
καταστραφεί. Από τα σημαντικότερα ευρήματα είναι ένας εικονιστικός κρατήρας
που είναι μεγαλύτερος από τον κρατήρα των «Πολεμιστών» των Μυκηνών με
παράσταση θεάς επάνω σε άλογο. Βρέθηκε δίπλα στα εργαστήρια, που συνέχισαν
να λειτουργούν μετά την εγκατάλειψη του οικισμού περίπου στα 1150 π.Χ.,
όταν οι κάτοικοι ζητώντας ασφάλεια εγκαταστάθηκαν λίγο ψηλότερα στην πλαγιά
του λόφου.

Οι μυκηναίοι γενάρχες

«Τότε συμβαίνει κάτι εξαιρετικά ενδιαφέρον» λέει ο καθηγητής
Λαμπρινουδάκης. «Οι άνθρωποι εγκαταλείπουν τα σπίτια αλλά δεν πάνε πολύ
μακριά και σύντομα μέσα στα εγκαταλελειμμένα σπίτια αρχίζουν και θάβουν
τους νεκρούς τους. Ετσι έχουμε τους πρώτους τάφους μέσα σε σπίτια στο τέλος
του 11ου αιώνα. Αμέσως μετά οι τάφοι αποκτούν περιβόλους που σημαίνει ότι
οι νεκροί είναι κατά οικογένειες. Εκεί έχουμε συνεχή στρώματα πυρών και
κατάλοιπα από τιμές που προσφέρθηκαν στους νεκρούς μέσα σε μικρό περίβολο.
Εναν αιώνα αργότερα οι νεκροί παύουν να είναι οι πρόγονοι των γνωστών
οικογενειών και σε ένα ανώτερο επίπεδο βρέθηκαν χθόνια τραπεζάκια καμωμένα
από πέτρες και βότσαλα της θάλασσας και δίπλα λεκάνες για χοές και
κατάλοιπα τελετουργικών δείπνων. Στη συνέχεια οι περίβολοι ξεχνιόνται και
κατασκευάζεται ένας ενιαίος μεγάλος τύμβος από πλίνθους του τείχους». Αν
και η ανασκαφή συνεχίζεται ακόμη, οι αρχαιολόγοι γνωρίζουν ότι ο τύμβος
παραμένει ως τόπος λατρείας δίπλα στην αγορά και της ιστορικής πόλης που
υπήρξε εκεί από τον 7ο π.Χ. ως τον 2ο μ.Χ. αιώνα. «Γνωρίζουμε ότι όλες οι
πόλεις είχαν τους μυθικούς γενάρχες τους και ανήγαν την ιστορία και τη
δύναμή τους σε αυτούς. Εδώ όμως βλέπουμε ότι οι μυκηναίοι πρόγονοι σιγά
σιγά αίρονται σε γενάρχες ιδρυτές της κλασικής πόλης. Είναι μία από τις
λίγες περιπτώσεις που έχουμε μια τόσο καλά τεκμηριωμένη ιστορία που
διαδραματίζεται δίπλα στο μυκηναϊκό τείχος συνδέοντας έτσι το ένδοξο
ομηρικό παρελθόν με το νέο πνεύμα της καινούργιας πόλης» καταλήγει ο κ.
Λαμπρινουδάκης.

Παράλληλα με τις εργασίες στο μουσείο που βρίσκονται στο τέλος τους
προχωρεί η αποκατάσταση των παλαιών Σφαγείων, που βρίσκονται πολύ κοντά στο
μουσείο και στη Μητρόπολη. Είναι ένα ωραίο καλοδιατηρημένο τρίκλιτο κτίριο
των αρχών του αιώνα με ενδιαφέρουσα αρχιτεκτονική και αναλογίες. Μετά την
αποκατάσταση του κτιρίου θα εγκατασταθεί εκεί η Παιδική Βιβλιοθήκη του
Δήμου, ένα αρχείο εγγράφων με την ιστορία της Νάξου από τα μεσαιωνικά
χρόνια, και πολλά ενθυμήματα από τη νεότερη ιστορία του νησιού.

Επεμβάσεις εκτός πόλης

Εξω από τη σύγχρονη πόλη τώρα, στον πολύ σημαντικό ναό του Διονύσου στα
Υρια, ένα καινούργιο εύρημα προσθέτει ακόμη μεγαλύτερο ενδιαφέρον στο ήδη
εξαιρετικά σημαντικό ιερό. Πρόκειται για έναν χώρο τελετουργικής εστίασης
που βρέθηκε δίπλα στον ναό στα Υρια. Τέτοιοι χώροι εστιάσεως έχουν βρεθεί
και αλλού και οι παλαιότεροι έχουν χρονολογηθεί στο τέλος του 6ου αι. π.Χ.
Από τη μελέτη τους είχαν γίνει υποθέσεις ότι θα υπήρχαν και παλαιότερα
τέτοια κτίσματα. Ετσι το εύρημα στα Υρια έρχεται τώρα να επιβεβαιώσει τις
υποθέσεις καθώς ανήκει στον 7ο αιώνα, κάπου στα 630 π.Χ. Αν και ο ναός των
Υρίων είναι γνωστός στο κοινό, αξίζει να θυμίσουμε ότι και εδώ
διαπιστώνεται η ίδια συνέχεια κατοίκησης των χώρων πράγμα που δείχνει πως
δεν υπήρξε φυλετική αλλαγή και η λατρεία, ξεκινώντας από ένα μυκηναϊκό
ιερό, συνεχίζεται τεκμηριωμένα ως και τα βυζαντινά χρόνια.

Πέρα από αυτό όμως στα Υρια έχουμε ένα ιερό μοναδικής σημασίας για την
ιστορία της αρχιτεκτονικής. Εδώ υπάρχουν όλα τα στάδια της πρώιμης ιωνικής
αρχιτεκτονικής σε μια σειρά από τέσσερις ναούς από τους οποίους ο πρώτος
είναι κτισμένος από πηλό και ξύλο και χρονολογείται γύρω στα 800 π.Χ. Ο
δεύτερος κτίστηκε κάπου στα 730 διατηρώντας ακόμη ξύλινα μέλη αλλά ήδη έχει
λίθινους τοίχους. Γύρω στα 680 π.Χ. πρέπει να κτίστηκε ο τρίτος ναός, ενώ ο
μεγάλος μνημειώδης ναός χρονολογείται μεταξύ του 580 και 550 π.Χ..

Το πρόγραμμα του ναού του Διονύσου στα Υρια διεξάγεται από το Πανεπιστήμιο
Αθηνών και το Πολυτεχνείο Μονάχου με χρηματοδότηση κοινοτική και του
υπουργείου Αιγαίου. Με τον κ. Λαμπρινουδάκη συνεργάζεται εδώ η καθηγήτρια
κυρία Εύα Μπουρνιά και ο αρχιτέκτονας κ. Μανόλης Κορρές καθώς και ο
καθηγητής κ. Gottfried Gruben του Πολυτεχνείου του Μονάχου. Στο ίδιο
πρόγραμμα εντάσσεται και η ανάδειξη του μεγάλου ναού συλλατρείας Δήμητρας
και Απόλλωνα, αλλά και του Διονύσου στη θέση Γύρουλα κοντά στο Σαγκρί.

Ο ναός στο Γύρουλα είναι ένα άλλο σημαντικό μνημείο της Νάξου που περιέργως
διασώθηκε μεγάλο μέρος του υλικού του. Είναι από τις σπάνιες περιπτώσεις
ναού κτισμένου εξ ολοκλήρου από μάρμαρο, όπου ακόμη και τα δοκάρια στη
στέγη είναι μαρμάρινα, προσφέροντας ανέλπιστες κατασκευαστικές πληροφορίες
στους μελετητές του. Κτίστηκε στο 530 π.Χ. και τώρα μελετάται η αναστήλωση
του ναού που είναι εφικτή ως το ύψος των επιστηλίων. Ο αρχαϊκός ναός
βρίσκεται σε μια κοιλάδα κατάσπαρτη λείψανα άλλων μνημείων, αρχαίων και
βυζαντινών. Ετσι από την αρχή δημιουργήθηκε μία μεγάλη ζώνη προστασίας με
διαδρόμους και μονοπάτια που οδηγούν στα διάφορα μνημεία, ενώ παράλληλα
διατηρείται η καλλιέργεια των χωραφιών που είναι γύρω από τον ναό.

Το τελευταίο σκέλος αυτών των μεγάλων και αλληλένδετων προγραμμάτων
αναδείξεως των μνημείων της Νάξου είναι ένα αρχαίο υδραγωγείο που έφερνε
νερό από τις Μέλανες στην αρχαία πόλη της Νάξου καλύπτοντας απόσταση
περίπου 13 χλμ. μέσα από ορεινό τοπίο. Σε πρώτη φάση το υδραγωγείο έγινε
από πήλινους σωλήνες τοποθετημένους σε όρυγμα που σκάφθηκε άλλοτε στο χώμα
και άλλοτε στον βράχο. Φθάνοντας στην πόλη οι σωλήνες ήταν μαρμάρινοι για
να αντέχουν στη μεγάλη πίεση του νερού στο χαμηλότερο επίπεδο. Αν και
γνωρίζουμε μεγάλα τεχνικά έργα της αρχαιότητας, το υδραγωγείο της Νάξου
θεωρείται από τα πιο ενδιαφέροντα και τουλάχιστον ένα σημείο του που
περνάει από ένα εγκαταλελειμμένο λατομείο προβλέπεται να αποκατασταθεί ώστε
με το μνημείο αυτό της βιομηχανικής αρχαιολογίας να αποκτά ο επισκέπτης μια
πιο ολοκληρωμένη εικόνα του μνημειακού πλούτου της Νάξου.

</TEXT>
