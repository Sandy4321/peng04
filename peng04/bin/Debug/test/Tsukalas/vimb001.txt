<CC>
g2
Κ ΤΣΟΥΚΑΛΑΣ
ΤΟ ΒΗΜΑ, 08-11-1998
Κωδικός άρθρου: B12506B031
</CC>

<TITLE>

                         Η «διεθνής των φαρισαίων»

          Η πολιτική και η ηθική διάσταση της «υπόθεσης Πινοσέτ»

 </TITLE>

<TEXT>


Περιμένοντας την απόφαση της Βουλής των Λόρδων, θα πρέπει να αρκεστούμε
στην ετυμηγορία του ανώτατου βρετανικού δικαστηρίου που αρνήθηκε την έκδοση
του αιμοσταγέστερου και ειδεχθέστερου ζωντανού δικτάτορα. Περί «δωσιδικίας»
ο λόγος: ως τέως αρχηγός κράτους ο Αουγκούστο Πινοσέτ, μας διαβεβαιώνουν οι
ακριβοδίκαιοι βρετανοί δικαστές, απολαμβάνει διπλωματικής ασυλίας. Και
επομένως τα εγκλήματα για τα οποία κατηγορείται, ακόμη και αν στρέφονται
κατά ξένων υπηκόων, είναι δυνατόν να εκδικαστούν μόνο στην ίδια του την
πατρίδα. Εκεί όμως, ως γνωστόν, ο δικτάτορας έχει ήδη αμνηστευθεί. Και
επομένως, κατ' ανάγκην θα παραμείνει ακαταδίωκτος και ατιμώρητος.

Την ίδια λοιπόν στιγμή που όλοι ετοιμαζόμαστε να εορτάσουμε με
τυμπανοκρουσίες την πεντηκονταετή επέτειο της οικουμενικής διακήρυξης των
ανθρωπίνων δικαιωμάτων, οι εκλογικεύσεις των νομικών που καλούνται να
ερμηνεύσουν την έννοια και τη συγκεκριμένη εμβέλεια των «εγκλημάτων κατά
της ανθρωπότητας» μας προσγειώνουν στην πραγματικότητα. Ο στυγνός
εγκληματίας που εγκατέλειψε την εξουσία υπό τον απαράβατο όρο ότι θα
αμνηστευθεί πανηγυρικά διατηρεί ακόμη τον επίζηλο τίτλο τού τέως αρχηγού
κράτους. Και από εκεί και πέρα όλοι οι παραλογισμοί μπορούν να ανθήσουν:
όπως συμβαίνει με τον πατροκτόνο ο οποίος ζητά επιείκεια προβάλλοντας το
επιχείρημα πως είναι, αλίμονο, ορφανός, έτσι και ο Πινοσέτ διεκδικεί και
πετυχαίνει το ακαταδίωκτο επειδή υπήρξε ο επίσημος αρχηγός και υπεύθυνος
όλων των εγκληματικών ενεργειών που έγιναν υπό την αιγίδα του. Και τα
δικαστήρια πιθανότατα «θα καθαρίσουν». Ούτε γάτα λοιπόν ούτε ζημιά.

Το σενάριο δεν είναι πρωτόγνωρο. Εχοντας εξυπηρετήσει πιστά τα συμφέροντα
του «ελεύθερου κόσμου», ο μαθητής τού Μίλτον Φρίντμαν και σφαγέας τού
Σαλβατόρ Αλιέντε θεωρεί αυτονόητο ότι δικαιούται να γερνάει και να δρα ως
αν ήταν ακόμη διαπεπιστευμένη persona grata των παγκόσμιων εξουσιαστικών
κυκλωμάτων. Και δεν κάνει φυσικά λάθος. Η ιδιότητα του «ημετέρου» είναι
πράγματι απαράγραπτη. Οπως ακριβώς συμβαίνει με τους κατά τόπους
γκαουλάιτερ των κυρίαρχων δυνάμεων που έχουν το ελεύθερο να σφάζουν τους
Κούρδους, να εξανδραποδίζουν τους Παλαιστινίους και να διατηρούν τη
στρατιωτική κατοχή στην Κύπρο, και όπως επίσης συμβαίνει με εκείνους που
έχουν μαζί τους την εξ ορισμού «ουδέτερη» (!) παγκόσμια κοινή γνώμη (βλέπε
το σενάριο της αγιοποίησης του Τούτζμαν σε αντιδιαστολή με την οικουμενική
κατακραυγή κατά του Κάρατζιτς και του Μιλόσεβιτς), ο Πινοσέτ γνωρίζει καλά
πως είχε ήδη «συγχωρηθεί» προτού ακόμη τελέσει τα εγκλήματά του. Και αν
λοιπόν ακόμη το αφελές κοινό έχει αχθεί στο να πιστεύει ότι όλοι οι σφαγείς
είναι εκ των υστέρων ίδιοι, πάντα ορισμένοι αποδεικνύονται εκ των προτέρων
«πιο ίδιοι από τους άλλους». Και μάλιστα με την άδεια της αστυνομίας.

Η νομική γλώσσα δεν είναι λοιπόν λιγότερο υποκριτική από την πολιτική. Και
αυτή ακριβώς είναι και η τραγική πεμπτουσία του επεισοδίου Πινοσέτ. Το
ζήτημα δεν είναι αν θα φυλακιστεί ή θα εκτελεστεί ένα ήδη υπέργηρο ερείπιο,
αλλά αν η νομική πρακτική των μεγάλων «πολιτισμένων» χωρών μπορεί να αρθεί
στο ύψος των περιστάσεων αποφεύγοντας να μετέλθει τα δοκιμασμένα τερτίπια
που θα αγνοήσουν την τεράστια συμβολική σημασία του ζητήματος καταλύοντας
την ίδια τη ratio της δίωξης. Για πρώτη φορά στη νεότερη ιστορία
«δοκιμάζεται» λοιπόν η αντοχή των οικουμενικών διακηρύξεων σε ένα θέμα όπου
η καταφανώς «σωστή» ετυμηγορία, η μόνη που αντιστοιχεί στο «κοινό περί
δικαίου αίσθημα», θα έχει προφανές «πολιτικό κόστος». Είναι πράγματι εύκολο
να καταδικαστεί ο ηττημένος ενός πολέμου, ή ακόμη και ένας άσημος
εγκληματίας που προέρχεται από μια χώρα που οι περισσότεροι δεν γνωρίζουν
ούτε το όνομά της. Στις περιπτώσεις αυτές τα υπερήφανα δικαστήρια θα
κρίνουν αμερόληπτα και «αντικειμενικά». Οταν όμως, όπως συμβαίνει στην
προκειμένη περίπτωση, μαζί με τον εγκαλούμενο «δικάζεται» μια ολόκληρη
βρωμερή διεθνής αλληλεγγύη προς ό,τι φρικιαστικότερο έχει να επιδείξει η
σύγχρονη ιστορία, τα διλήμματα των δικαστών είναι πολύ πιο δύσκολα. Και η
εύκολη οδός βρίσκεται πάντοτε στην επιλογή ακατανόητων ή στρεψόδικων
νομικών επιχειρημάτων που θα στηρίξουν εκ των υστέρων τη «λιγότερο οχληρή»
απόφαση.

Η παρούσα υπόθεση είναι λοιπόν «παραδειγματική». Από την έκβασή της θα
διαφανεί αν μπορούμε να μιλάμε για ανεξάρτητη δικαστική κρίση ή αν, όπως
φαίνεται πιθανότερο, θα αποδειχθεί ακόμη μία φορά πως οι διακηρύξεις και οι
χάρτες λειτουργούν ως άχρηστα κουρελόχαρτα. Μπορούμε ίσως ακόμη να
ελπίζουμε. Αν όμως επαληθευθούν οι δυσοίωνες προβλέψεις και ο Πινοσέτ
αποδοθεί άσπιλος στη διεθνή κοινωνία των τελώνων και φαρισαίων, θα πρέπει
να δεχθούμε ότι η μάχη για την επιβολή του οικουμενικού ορθολογισμού, της
ελευθερίας, της δημοκρατίας και της δικαιοσύνης βρίσκεται ακόμη στο νηπιακό
της στάδιο. Δεν ξέρω δε μήπως, υπό τις συνθήκες αυτές, θα πρέπει να
θεωρηθεί εντιμότερη η ανήκουστα κυνική στάση της κυρίας Μάργκαρετ Θάτσερ, η
οποία απαιτεί την παύση της δίωξης του Πινοσέτ με το καταπελτώδες
επιχείρημα ότι υπήρξε πάντοτε πιστός φίλος της Βρετανίας. Η ευθεία «raison
d'Etat» είναι λιγότερο αποκρουστική από την απόκρυψή της πίσω από τους
πέπλους ωραιοποιημένων νομικών επιχειρημάτων.


</TEXT>
