<CC>

Κ ΤΣΟΥΚΑΛΑΣ
ΤΟ ΒΗΜΑ, 18-10-1998
Κωδικός άρθρου: B12503B051
</CC>

<TITLE>

                          Επεσε έξω ο Φουκουγιάμα

</TITLE>

<TEXT>

Οταν τα ποσοστά της ανεργίας ανεβαίνουν όλο και περισσότερο και το
κοινωνικό περιθώριο απειλεί να κατακλύσει τα πάντα, η τρέχουσα σκέψη
νομίζει πως δικαιούται να αντιμετωπίζει το γεγονός αυτό ως εάν ήταν φυσικό
ή ακόμη και ευκταίο, αφού πράγματι «αντιστοιχεί» στις ανάγκες και επιταγές
της ελεύθερης αγοράς. Οταν η Ευρωπαϊκή Επιτροπή ετοιμάζεται, υπό την αιγίδα
του ΟΟΣΑ, να ξαναρχίσει άνευ όρων τις διαπραγματεύσεις για τη διεθνή
συμφωνία για τις επενδύσεις, η τρέχουσα ιδεολογία μπορεί να παραβλέπει ότι
η επαπειλούμενη πλήρης απελευθέρωση των δικαιωμάτων των απανταχού επενδυτών
οδηγεί με μαθηματική βεβαιότητα στην απομείωση όλων των δημοκρατικών
κρατικών εξουσιών ­ εκτός ίσως των ΗΠΑ που ενεργούν με αποκλειστικό στόχο
την παγκόσμια κεφαλαιακή τους κυριαρχία.

Οταν οι μεγιστάνες της βιομηχανίας παρεμβαίνουν ευθέως για να αποδυναμώσουν
οποιαδήποτε διεθνή ρύθμιση για τα απόβλητα και τη ρύπανση που απειλεί τον
πλανήτη, η τρέχουσα ιδεοληψία μπορεί να πιστεύει ότι ομιλεί την
καθαγιασμένη γλώσσα της «επιστημονικά» δικαιωμένης ελευθερίας των
συναλλαγών. Οταν οι πλανητάρχες και οι συν αυτοίς εξαπολύουν βομβαρδισμούς
και ανέχονται γενοκτονίες στο όνομα του δυτικού πολιτισμού και των
ανθρωπίνων δικαιωμάτων, αδιαφορώντας για τις συνέπειες των εγχειρημάτων
τους, μπορούν ακόμη να οχυρώνονται πίσω από την ανωτερότητα των αρχών που
πρεσβεύουν. Οταν όμως τα χρηματιστήρια καταρρέουν, τα κέρδη των τραπεζών
απειλούνται, οι δείκτες παραπαίουν και οι κεφαλαιούχοι ανησυχούν, τα
πράγματα γίνονται αίφνης σοβαρά.

Αλλόφρονες οι τέως νεοφιλελεύθεροι διαπιστώνουν πως δίχως την «πολιτική»,
δηλαδή την κατ' ανάγκην συγκρουσιακή δημοκρατική διαπραγμάτευση του
κοινωνικού γίγνεσθαι, ολόκληρο το μετα-ιστορικό ανάκτορο που είχαν
οικοδομήσει για να εξοντώσουν τους αντιφρονούντες κινδυνεύει να τους
καταπλακώσει κάτω από τα ερείπια. Η σωτηρία δεν μπορεί να προέλθει ούτε από
τους αυτοματισμούς της αγοραίας ουδετερότητας ούτε από χαζοχαρούμενους
υπολογισμούς ότι ρόδα είναι και θα γυρίσει. «Κάποιος» πρέπει να παρέμβει,
και ο οποιοσδήποτε αυτός κάποιος δεν θα μπορεί να κάνει τίποτε αν δεν
επιχειρήσει να ελέγξει τους αδίστακτους διεθνείς καιροσκόπους. Και έτσι,
δίχως να το έχει προβλέψει κανείς, το προαιώνιο ζήτημα «ποιος» δικαιούται
να αποφασίζει «τι» και «υπό ποιες προϋποθέσεις» ξαναγυρίζει στο προσκήνιο,
και η λογική του laisser passer που απεξέδυε οριστικά την πολιτική από την
ευθύνη για το κοινό γίγνεσθαι φθάνει στα ιστορικά της όρια. Αναπάντεχα, το
Διεθνές Νομισματικό Ταμείο, ο ΟΟΣΑ, ακόμη και ο κύριος Κίσινγκερ είναι
έτοιμοι να ακούσουν, έστω προσωρινά, για «άλλες» λύσεις, ακόμη ίσως και να
κάνουν την αφ' υψηλού αυτοκριτική τους. Αντίθετα με τον αφελή Σαμψών, το
Κεφάλαιο δεν θέλει να πεθάνει μαζί με τους αλλόφυλους. Προτού μισήσει και
εκμεταλλευθεί τους άλλους, φροντίζει για πάρτη του. Και στην ανάγκη
υποχωρεί.

Κανείς βέβαια δεν είναι σε θέση να απαντήσει στο ερώτημα αν είναι ήδη αργά
να γίνει οτιδήποτε, αν το «κακό» μπορεί να ελεγχθεί και αν η θεαματική και
δυσώδης έκρηξη των ασιατικών «φουσκών» θα ακολουθηθεί αναπόφευκτα από όλες
τις παρακείμενες. Και κανείς επίσης δεν είναι σε θέση να γνωρίζει αν οι
νέες διεθνείς συνθήκες θα υπαγορεύσουν μιαν αναστροφή του κυρίαρχου
κοινωνικοπολιτικού μοντέλου προς την κατεύθυνση ενός άλλου που δεν θα είναι
βέβαια ο «τρίτος δρόμος», αλλά που θα επιχειρήσει να οργανώσει το παγκόσμιο
σύστημα εξ υπαρχής, με ορθολογικότερο, επιεικέστερο και δικαιότερο τρόπο.
Εδώ όμως αρχίζουν τα πιο δύσκολα. Είναι γεγονός ότι η αναξιοπιστία της
πολιτικής είναι τέτοια ώστε να μην είναι καθόλου αυτονόητο ότι θα υπάρξουν
συγκροτημένες κοινωνικές αντιδράσεις ανάλογες με εκείνες που σε άλλες
εποχές θα ήταν περίπου αυτόματες. Η ευθύνη των σοσιαλιστών πολιτικών και
των αριστερών κομμάτων είναι συνεπώς μεγαλύτερη ίσως από κάθε άλλη φορά. Θα
πρέπει όχι μόνο να σκεφθούν για τον τρόπο «εξόδου» από τα αδιέξοδα, αλλά
επιπλέον να πείσουν και τις απελπισμένες μάζες ότι θα αναλάβουν και πάλι να
παίξουν ρόλους από τους οποίους είχαν περίπου παραιτηθεί.

Ετσι, στο καθαρά πολιτικό επίπεδο, τίποτε δεν φαίνεται να κουνάει.
Περιμένοντας την έκβαση, ένα μέρος της κοινής γνώμης παρακολουθεί τις
κόκκινες σελίδες των εφημερίδων ενώ ένα άλλο, προφανώς πολύ ευρύτερο,
ανησυχεί γενικώς ή αδιαφορεί παχυλώς. Οι τεχνοκράτες κάνουν συγκρατημένες
δηλώσεις, οι εκφωνητές των ΜΜΕ σχολιάζουν τη χάβρα των απανταχού
χρηματιστηρίων, οι γλεντζέδες οργανώνουν ήδη από τώρα τον εορτασμό της
έλευσης της νέας χιλιετίας και οι ολίγοι αμετανόητοι χαιρέκακοι θα
σκέφτονταν ακόμη και να τρίβουν τα χέρια τους αν δεν ήταν προφανές πως
εκείνοι που θα την πληρώσουν πρώτοι είναι οι εργαζόμενοι και οι άνεργοι.
Οπως συνέβη και στην κρίση του 1929, οι περισσότεροι εχέφρονες εύποροι θα
βρουν σίγουρα τρόπους είτε για να περιορίσουν τις ζημιές τους είτε για να
αυξήσουν τα κέρδη τους. Ακόμη και η «κρίση» αποτελεί αντικείμενο άμεσης
κερδοσκοπίας. Και ο καλός σπεκουλαδόρος φαίνεται τη δύσκολη στιγμή.

Το μόνο σίγουρο συμπέρασμα που μπορεί κανείς να συναγάγει από αυτά που
έχουν ήδη συμβεί είναι ότι η ιστορία εξακολουθεί να είναι περισσότερο
πανούργα παρά ποτέ. Παρ' όλες τις διαβεβαιώσεις του εγελιανού κ.
Φουκουγιάμα, ο Εγελος φαίνεται να έχει δίκιο ενάντια στους ψευδεπίγραφους
επιγόνους του. Προτού προλάβει να ξαποστάσει από τον «τερματισμό» της, η
ιστορία ξανάρχισε. Εν μια νυκτί, η πτώση του τείχους του Χονγκ Κονγκ
υπονόμευσε και υποθήκευσε τις κοσμοϊστορικές συνέπειες της πτώσης του
τείχους του Βερολίνου. Το νέο ρούβλι δεν είναι ούτε ανθεκτικότερο ούτε
«αληθινότερο» από το κατάπτυστο παλαιό. Ο «ελεύθερος κόσμος» δεν είναι ούτε
πιο ελεύθερος ούτε λιγότερο αποπνικτικός από τον «ανελεύθερο» τον οποίο
κατήργησε. Η μιζέρια και η ανασφάλεια των κατοίκων των σοσιαλιστικών
παραδείσων έχει απλώς ενταθεί στη ζούγκλα των αναδυόμενων Φαρ Ιστ.

Δέκα μόνο χρόνια υπήρξαν λοιπόν αρκετά για να φανεί πόσο κενές ήταν οι
αυτάρεσκες συνταγές του διάχυτου νεοφιλελεύθερου μοντέλου. Δέκα χρόνια
υπήρξαν αρκετά για να αποδειχθεί ότι η απελευθέρωση των αγορών οδηγεί στην
υποδούλωση των ανθρώπων. Δέκα χρόνια υπήρξαν αρκετά για να καταστεί σαφές
ότι για όλα τα προβλήματα λύσεις δεν μπορούν να υπάρξουν δίχως μια
συγκροτημένη και υπεύθυνη πολιτική βούληση που θα εκφράζει και θα
συμπυκνώνει τις κοινωνικές και ταξικές αντιθέσεις δίχως να τις
αντιπαρέρχεται ως παράλογες ή ανύπαρκτες. Δέκα χρόνια υπήρξαν αρκετά για να
μην υπάρχουν αμφιβολίες για το πού οδηγείται ένας κόσμος που τελεί υπό την
άμεση κηδεμονία του ανεύθυνου και αδηφάγου κεφαλαίου. Το ζήτημα είναι πού
θα βρεθεί η πολιτική αυτή βούληση.

</TEXT>
