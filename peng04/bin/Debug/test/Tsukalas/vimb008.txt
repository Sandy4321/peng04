<CC>

Κ ΤΣΟΥΚΑΛΑΣ
ΤΟ ΒΗΜΑ, 15-02-1998
Κωδικός άρθρου: B12468B121
</CC>

<TITLE>

                               Κλιντονιάδες

</TITLE>

<TEXT>


Να, λοιπόν, που τα ερωτήματα πληθαίνουν: Είναι ή δεν είναι από μακριά
αναγνωρίσιμο το ανεπανάληπτο μόριο του πλανητάρχη; Υποβλήθηκε ή όχι σε
επέμβαση για την αφαίρεση κονδυλωμάτων ή άλλων εμφανών χαρακτηριστικών της
πάντοτε ακμαίας ενσάρκωσης του ασυγκράτητου ανδρισμού του; Εκανε ή δεν
έκανε στοματικό έρωτα στο ωοειδές γραφείο· και αν ναι, ως καθιστός στην
παραδοσιακή πολυθρόνα που έχει ήδη φιλοξενήσει τα οπίσθια του Αβραάμ
Λίνκολν ή ως όρθιος; Ποιος έχει το μοιραίο και ευγενώς διακοσμημένο
εσώρουχο, που προφανώς κρύβεται για να μοσχοπουληθεί μετά λίγα χρόνια στο
Σόθμπις όταν πια η κλωνοποίηση θα έχει μπει στα καθημερινά μας ήθη;

Δεν σκοπεύω βέβαια να επιδοθώ σε περαιτέρω παραλλαγές σε ένα θέμα που
σίγουρα θα εμπνέει και θα συγκινεί τους ιστορικούς, τους τροβαδούρους, τους
πολιτικούς επιστήμονες και τους επιθεωρησιογράφους για πολλά ακόμη χρόνια.
Αλλά το συνεχιζόμενο σίριαλ γύρω από τις σεξουαλικές περιπέτειες του
πλανητάρχη έχει και ορισμένες σοβαρές πλευρές. Πρόκειται, αλίμονο, πάντα
για το ίδιο ζήτημα: το ζήτημα της αξιοπιστίας της δημοκρατίας και των
θεσμών που καλούμαστε όλοι να προασπίσουμε. Και ίσως ακόμη σημαντικότερο,
για τον «πολιτισμό», ο οποίος φαίνεται να επικρατεί σε όλο τον κόσμο, ως
ορθολογικός, ωφέλιμος σε όλους και προφανώς οικουμενικός.

Για ποια «αλήθεια»;

Ας συνοψίσουμε: ο πρόεδρος Κλίντον «κατηγορείται» για ψευδορκία, ηθική
αυτουργία σε ψευδορκία, παρακώλυση απονομής δικαιοσύνης και για διάφορα
άλλα εξίσου ειδεχθή αδικήματα που στρέφονται γύρω από το ίδιο θέμα ­ την
παραβίαση της υποχρέωσής του να αποκαλύψει και να συμβάλει ανεπιφύλακτα
στην αποκάλυψη ολόκληρης της «αλήθειας» για την ιδιωτική σεξουαλική ζωή του
ή τουλάχιστον όσων λεπτομερειών θεωρηθεί ότι «ενδιαφέρουν» εκείνους που
είναι επιφορτισμένοι με τη διατήρηση της άμωμης αμερικανικής δημοκρατίας.
Οι δημόσιοι άνδρες πρέπει να λένε πάντα την αλήθεια, μας λένε. Πρέπει όλες
τους οι ενέργειες να υπόκεινται στον δημόσιο έλεγχο. Πρέπει να μη φοβούνται
να εκτεθούν, να αποκαλύψουν, να ομολογήσουν. Για να φαίνονται τίμιοι
οφείλουν να μην κρατούν τίποτε για τον εαυτό τους. Αυτή είναι λοιπόν η
πεμπτουσία του δημοκρατικού φιλελευθερισμού.

Για ποιαν αλήθεια όμως μιλάμε; Μήπως εγκαλείται ή εγκλήθηκε ποτέ ο Πρόεδρος
να πει την «αλήθεια» για τις δραστηριότητες της CIA, για τους λόγους που
τον ωθούν στην προετοιμασία ενός νέου πολέμου στον Κόλπο, για τις πιέσεις
που του ασκούνται συνεχώς από τα λόμπι των στρατιωτικών, των βιομηχάνων και
των τραπεζιτών; Μήπως υπάρχει ή είναι δυνατόν να υπάρξει ο παραμικρός
έλεγχος όσον αφορά τον τρόπο που λαμβάνονται ή δεν λαμβάνονται οι πολιτικές
αποφάσεις; Μήπως είναι ποτέ δυνατόν να τεθεί θέμα «αλήθειας» σε σχέση με
όλες τις ψευδείς υποσχέσεις ή παραπλανητικές δηλώσεις προθέσεων που
εμπεριέχονται εξ ορισμού σε κάθε άσκηση εξουσίας;

Η «αλήθεια» λοιπόν που αφορά και δικαιούται να αφορά το φιλοθέαμον κοινό
είναι ακριβώς εκείνη που αναφέρεται στους αξιωματούχους της όχι ως
πολιτικών ανδρών αλλ' ως ηθικών συμβόλων. Είναι η «αλήθεια» για την υγεία
τους, που παρ' όλη την ευζωία τους μπορεί καμιά φορά και να κλονίζεται,
είναι η «αλήθεια» για τα προσωπικά τους οικονομικά που δεν επιτρέπεται να
εμφανίζονται διαβλητά, και είναι κυρίως η «αλήθεια» για την οικογενειακή
και σεξουαλική τους ζωή. Σε αυτούς τους τομείς, που αποσιωπούν τελείως το
πολιτικό και επικεντρώνονται στο ηθικό και μόνον επίπεδο, η Δικαιοσύνη, τα
μέσα ενημέρωσης και η κοινή γνώμη μπορούν να απαιτούν εξηγήσεις, να
διεξάγουν ανακρίσεις, να απειλούν κυρώσεις. Η λεπτή διαχωριστική γραμμή
ανάμεσα στο δημόσιο και στο ιδιωτικό διατηρείται μεν, αλλά, εντελώς
παράδοξα, αναστρέφεται. Ο Πρόεδρος, που δεν δίνει λογαριασμό σε κανέναν για
τη δημόσια λειτουργία του, οφείλει να είναι λευκός ως περιστερά στην
ιδιωτική του ζωή. Αν αποδειχθεί ανίκανος, εγκληματικός ή μηχανορράφος,
διακινδυνεύει απλώς την επανεκλογή του. Αν όμως αποδειχθεί βλάσφημος ως
προς τις κυρίαρχες αξίες, ας καθαιρεθεί. Και αυτό, προφανώς, δεν είναι
ζήτημα νόμου, θεσμών ή απαγωγής από κείμενες διατάξεις. Είναι κατ' εξοχήν
ζήτημα πολιτισμού.

Το σκάνδαλο που «πουλάει»

Το κύριο λοιπόν ζήτημα που έπρεπε να μας απασχολεί είναι εκείνο που τίθεται
σε σχέση με έναν πολιτισμό που απαιτεί από τους αξιωματούχους του όχι μόνο
να φαίνονται αλλά και να «είναι» απόλυτα συνεπείς με τα κυρίαρχα και
εντελώς ολοκληρωτικά πολιτιστικά πρότυπα. Εναν πολιτισμό που έχει
επεκτείνει την πρόσληψη του «πολιτικά ορθού» σε όλες τις εκφάνσεις της
καθημερινής ζωής. Εναν πολιτισμό όπου η αποχή όχι μόνο από τα ναρκωτικά
αλλά και από το κάπνισμα, η συνεχής προσοχή μήπως παρεξηγηθεί κανείς
συνευρισκόμενος στον ίδιο κλειστό χώρο με άτομο του άλλου και ίσως, σε
λίγο, και του ίδιου φύλου, η σχολαστική συμμόρφωση στους νέους γλωσσικούς
κανόνες σύμφωνα με τους οποίους οι μαύροι ονομάζονται «άτομα εμπλουτισμένα
με μελανίνη» και τα ζώα «όντα που ανήκουν σε άλλα πλην του ανθρωπίνου
είδους» ανακηρύσσονται απαράβατοι κώδικες συμπεριφοράς. Εναν πολιτισμό όπου
η συζυγική πίστη αναδεικνύεται παλλάδιο της ηθικής ορθοφροσύνης σε βαθμό
πρωτοφανή στην ιστορία. Ποτέ πριν η αστικής προέλευσης πεποίθηση για την
επιβαλλόμενη κανονιστική αντιστοιχία ανάμεσα στον νόμιμο γάμο, στην
ευλογημένη σεξουαλική απόλαυση και στην ιδιωτική «ευτυχία» δεν αναδείχθηκε
τόσο αμετακίνητο φετίχ της επίσημης ηθικής. Σε σύγκριση με τις σημερινές
ΗΠΑ, ο παροιμοιώδης βικτωριανός πουριτανισμός υπήρξε παράδεισος
ανεκτικότητας και ηθικού σχετικισμού.

Δεν πρόκειται βέβαια μόνο για την εξόφθαλμη γελοιότητα των αντιλήψεων αυτών
ούτε καν για τους ευρύτερους κινδύνους που απορρέουν από τη νέα ηθική
ακεραιοφροσύνη που αρχίζει και ενσκήπτει ακόμη και στη γηραία μας ήπειρο,
με φαεινή ίσως εξαίρεση την Ελλάδα, που εμφανίζει ακόμη ισχυρότατες
αντιστάσεις στις υπερατλαντικές συνταγές περί του κοσμίως ζην. Το επιπλέον
πολιτιστικό ερώτημα που τίθεται είναι: Γιατί τώρα; Ποιοι είναι οι λόγοι που
οδήγησαν σε αυτή την πρωτοφανή, ακόμη και για τα αμερικανικά χρονικά,
ιστορία; Πολλοί ήταν οι πρόεδροι και οι σύζυγοι προέδρων που έγιναν γνωστοί
για τις εξωσυζυγικές ή ακόμη και για τις ομοφυλοφιλικές τους
δραστηριότητες. Ούτε όμως και η ευθεία αναφορά στην άμεση συζυγία των
οικονομικών και πολιτικών συμφερόντων που βρίσκονται πίσω από τη νέα αυτή
«Υπόθεση» ερμηνεύει επαρκώς το ζήτημα. Παραμένει αναπάντητο το γιατί οι
προφανώς πονηρεμένοι πολιτικοί εχθροί και αντίπαλοι του Προέδρου επέλεξαν
να μεθοδεύσουν και να χρηματοδοτήσουν αυτό το «σκάνδαλο» και όχι ένα
οποιοδήποτε άλλο. Η απάντηση βέβαια είναι ότι αυτό το σκάνδαλο «πουλάει»
και συνεπώς συμβάλλει στην επιδιωκόμενη πολιτική δυσφήμηση και ανατροπή.
Και έτσι, το ερώτημα παραμένει: Πώς γίνεται οι σεξουαλικές επιδόσεις του
Προέδρου να αποτελούν καίριο και «σοβαρό» πολιτικό διακύβευμα στην αυγή της
περιώνυμης τρίτης χιλιετίας;

Η αχίλλειος πτέρνα

Οποια και αν είναι η απάντηση, η όξυνση του πουριτανισμού και της
ακεραιοφροσύνης δεν μπορεί όμως να είναι τυχαία. Το τίμημα της
κοσμοκρατορίας είναι πάντα απρόσμενα αποδιαρθρωτικό. Για τον μέσο
Αμερικανό, από τη στιγμή που η οικονομία κουτσοπερπατάει, οι ΗΠΑ και ο
αιρετός τους πρόεδρος δεν απειλούνται πια από κανέναν, δεν φαίνεται να
έχουν πλέον τίποτε να προασπίσουν, ηγούνται ενός «ελεύθερου κόσμου» δίχως
αντίπαλον δέος και διαχειρίζονται μια ηγεμονία που μέσα στην αφελή τους
αισιοδοξία μπορεί να προεκτείνεται στο άπειρο μέλλον. Το σύμβολο του
«καλού» δεν αντιπαρατίθεται προς οποιοδήποτε «άλλο». Είναι το καλό
«καθαυτό» που διαχέεται μέσα στην αθλιότητα της καθημερινότητας, είναι η
προσωποποίηση της αρετής που εκφράζεται κυρίως ως νοσταλγία, είναι ο
αμερικανικός τρόπος ζωής που υπάρχει μόνο ως σύμβολο, είναι οι υγιείς αρχές
της παράδοσης, της ακεραιότητας, της αλήθειας που παραμένουν ως παρωχημένοι
μύθοι. Είναι εκείνο που δεν υπάρχει πια, που πρέπει να επιστρέψει διά
σώματος και πνεύματος μιας ηγεσίας η οποία καλείται να πείσει για την
επιβίωση μιας αδύνατης καθαρής αλήθειας. Η ηγεσία δεν χρειάζεται πια παρά
μόνο για να συμβολίσει το μη υπάρχον.

Αυτή είναι λοιπόν ίσως η βαθύτερη κοινωνική αιτία της υστερικής
φετιχοποίησης του «πρέποντος». Πρέπουσα συμπεριφορά, πρέπουσα γλώσσα,
πρέπουσα τάξη, πρέποντα πολιτιστικά πρότυπα και κυρίως πρέπουσα οικογένεια.
Η κοσμοκρατορία εκλογικεύεται μέσα από την απαστράπτουσα ηθική της
ανωτερότητα. Οι «άλλοι» δεν είναι πια εχθροί. Αλλά πρέπει να είναι
κατώτεροι, πιο υπανάπτυκτοι, πιο διεφθαρμένοι, πιο παράλογοι, λιγότερο
σύγχρονοι, λιγότερο αξιοκράτες και πάντως πιο ανήθικοι. Παρά την ανυπαρξία
εχθρών, το σύμβολο της αμερικανικής ανωτερότητας πρέπει να παραμείνει
αμόλυντο. Ο Κένεντι αντιμετώπιζε το φάντασμα του Χρουστσόφ, ο Τζόνσον
πάλευε με την ήττα στο Βιετνάμ, ο Ρίγκαν και ο Μπους τακτοποιούσαν το
Imperium, αλλά ο Κλίντον δεν έχει πια τίποτε να αποδείξει εκτός από το ότι
«είναι» η ενσάρκωση του καλού Αμερικανού. Αυτή δε ίσως είναι και η
αχίλλειος πτέρνα του.

</TEXT>
