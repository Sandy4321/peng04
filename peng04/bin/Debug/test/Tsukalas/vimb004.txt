<CC>

Κ ΤΣΟΥΚΑΛΑΣ
ΤΟ ΒΗΜΑ, 13-09-1998
Κωδικός άρθρου: B12498B041
</CC>

<TITLE>

                        Το έλλειμμα της Δημοκρατίας

</TITLE>

<TEXT>


Αν η ίδια η Ε.Ε. υπέβαλε αίτηση εΑπί ημικλάστου για να γίνει δεκτή ως νέο
μέλος της Ε.Ε., το αίτημα θα έπρεπε να απορριφθεί. Πράγματι, οι θεμελιώδεις
τυπικές «δημοκρατικές προϋποθέσεις που πρέπει να συντρέχουν για να γίνει
μια χώρα μέλος της Ενωσης δεν φαίνεται να συγκεντρώνονται: είναι γεγονός
ότι τα ανώτατα όργανα της Ε.Ε. που λαμβάνουν αποφάσεις δεσμεύοντας το
σύνολο των ευρωπαϊκών λαών δεν εκλέγονται δημοκρατικά. Και περαιτέρω, όμως,
αν τα ίδια αυτά αυστηρά δημοκρατικά κριτήρια εφαρμόζονταν κατά γράμμα, η
Ε.Ε. θα νομιμοποιούνταν ανά πάσα στιγμή να κινήσει τις διαδικασίες που
προβλέπονται για την αποβολή όλων ανεξαιρέτως των ήδη δεδομένων μελών της.
Στο μέτρο που κρίσιμες αποφάσεις, οι οποίες αφορούν τους λαούς, δεν
λαμβάνονται από τις δημοκρατικά εκλεγόμενες κυβερνήσεις, καμιά ευρωπαϊκή
χώρα δεν μπορεί να θεωρείται ως κατά κυριολεξία δημοκρατική. Σε ολοένα και
περισσότερα ζητήματα, οι κατά τόπους νόμιμες εξουσίες φαίνεται να
συμμορφώνονται απλώς προς αποφάσεις που λαμβάνονται ερήμην τους. Το
«έλλειμμα δημοκρατίας» είναι πασιφανές.

Τα παραδοξολογήματα αυτά δεν είναι αποκυήματα μιας ανεύθυνης, νοσηρής, ή
σαρκαστικής φαντασίας. Διατυπώθηκαν από τον γνωστό γερμανό στοχαστή Ulrich
Beck σε ένα άρθρο του στην έγκριτη εφημερίδα «Die Zeit» στις 16 Ιουλίου
ε.ε. Και δεν σκοπεύουν ούτε να υπονομεύσουν τις διαδικασίες της ευρωπαϊκής
ενσωμάτωσης ούτε να διεκτραγωδήσουν την αντιδημοκρατική αυταρχικότητα των
υπό αποκρυστάλλωση ευρωπαϊκών πραγματικοτήτων. Αποσκοπούν κυρίως στο να
υπογραμμίσουν την πολιτική αδιαφάνεια των ευρωπαϊκών θεσμών, να επισημάνουν
τους κινδύνους που απορρέουν από τη γραφειοκρατικοποίησή τους και να
αντλήσουν ορισμένα συμπεράσματα από την φαινομένη έκλειψη των εθνικών
κρατών ως ανεξάρτητων κέντρων εξουσιαστικής βούλησης. Πράγμα, εξάλλου, που
υπογραμμίζεται ήδη στον τίτλο του δοκιμίου, ο οποίος και συνοψίζει τις
θέσεις του συγγραφέα: «Κοσμο-πολίτες όλων των εθνών ενωθείτε».

Θεμελιώδες πρόβλημα σημασιών

Μολονότι όμως ο Beck καταλήγει να προτείνει μια σειρά νέους θεσμούς, όπως
την ίδρυση ευρωκομμάτων και τη διενέργεια ευρωδημοψηφισμάτων, το πρόβλημα
του «ελλείμματος δημοκρατίας» που επισημαίνεται είναι πολύ ευρύτερο.
Ξεπερνάει τη συγκυρία, τους θεσμούς και τα κόμματα. Ξεπερνάει την αύξουσα
αδιαφάνεια και τεχνικοποίηση των πολιτικών αποφάσεων, ξεπερνάει την «κρίση
της πολιτικής», ξεπερνάει τα προβλήματα που τίθενται με την ευρωπαϊκή
ενοποίηση, ξεπερνάει ακόμη και την αμφισημία που περιβάλλει αυτό που
ονομάζουμε, ελλείψει άλλης ονομασίας, εθνικό κράτος. Με αυτήν την έννοια,
προτού καν αναχθεί σε ζήτημα αφετηριακών αρχών, ή εύρυθμης λειτουργίας, το
αίτημα της δημοκρατίας ενσκήπτει ως θεμελιώδες πρόβλημα σημασιών. Το
ερώτημα «τι θα μπορούσε να είναι η δημοκρατία του επόμενου αιώνα» μάς
αναγκάζει να εγκύψουμε και πάλι στις θεμελιωδέστερες έννοιες και λέξεις που
οροθετούν την πολιτική μας συνείδηση. Πράγματι, αν το πολιτικό μας
λεξιλόγιο παραμένει σχεδόν αναλλοίωτο από την εποχή της Γαλλικής
Επανάστασης, είναι γεγονός ότι το περιεχόμενό του φαίνεται να μεταβάλλεται
δραματικά. Το σημερινό «ζήτημα της δημοκρατίας» φαίνεται λοιπόν να
αποστασιοποιείται από εκείνο γύρω από το οποίο είχαμε συνηθίσει να
προβληματιζόμαστε. Θα πρέπει να αναγνωρίσουμε ότι στις ημέρες μας το
περιεχόμενο της δημοκρατίας απέχει από την ειδυλλιακή παραδοσιακή εικόνα
της, τουλάχιστον στον ίδιο βαθμό που η νεότερη «έμμεση» ευρωπαϊκή
δημοκρατία διέφερε από τα «άμεσα» αρχαιοελληνικά πρότυπά της. Μοιραία, η
«δημοκρατική οικουμένη» την οποίαν επαγγέλλονται όλοι οι ορθοφρονούντες
άνθρωποι θα είναι τόσο ριζικά «άλλη», σε σχέση με τα δημοκρατικά εθνικά
κράτη, όσο ακριβώς ριζικά «άλλα» υπήρξαν και τα τελευταία σε σύγκριση με τη
δουλοκτητική δημοκρατική Αθήνα του Περικλέους. Οπως όλα τα πράγματα, όλοι
οι θεσμοί και όλες οι λέξεις, έτσι και η δημοκρατία είναι εμποτισμένη στην
ιστορία της, μια ιστορία που δεν μπορεί, ούτε καν αυτή, να θεωρείται ποτέ
τελειωμένη.

Κατ' ανάγκην, λοιπόν, οι υπέροχες, βεβαρημένες και φετιχοποιημένες λέξεις ­
πολιτεία, πολίτης, πολιτικά δικαιώματα, συμμετοχή, δημοκρατική απόφαση,
πλειοψηφική ετυμηγορία ­ έρχονται και πάλι στο προσκήνιο. Είναι οι λέξεις-
κλειδιά που περιβάλλουν τη θεμελιώδη ιδέα της λαϊκής κυριαρχίας. Την ιδέα,
δηλαδή, ότι μια περιχαρακωμένη κοινωνία συγκροτείται σε σώμα που αποφασίζει
συλλογικά και αδέσμευτα για όλα τα ζητήματα που την αφορούν. Στα πλαίσια
αυτά, όπως ξέρουμε, η εξουσία ασκείται από τους νόμιμους εκπροσώπους του
λαού, που εκλέγονται ελεύθερα από το σώμα των πολιτών. Ολοι, λοιπόν, άμεσα
ή έμμεσα, όχι μόνο δικαιούμαστε αλλά και μπορούμε εν τοις πράγμασι να
μετέχουμε στη λήψη όλων των αποφάσεων που αφορούν τη συλλογική μας
συμβίωση. Αυτή είναι ακριβώς η πεμπτουσία της δημοκρατίας.

«Αναπτύξου ή εξαφανίσου»

Ετσι, μέσα στους αιώνες, κατασκευάσθηκε ο ισχυρότερος πολιτικός μύθος όλων
των εποχών. Ο μύθος ότι με το δημοκρατικό πολίτευμα είναι δυνατόν να
επιτυγχάνεται μια διιστορική νοηματική αλλά και ουσιαστική αρμονία ανάμεσα
στις εντάσεις και συγκρούσεις που ενυπάρχουν σε κάθε κοινωνία. Η συλλογική
συμβολική πολιτική έκφραση της δημοκρατικής πολιτείας είναι εξ ορισμού
άμωμη και άτρωτη. Μέσα στη δημοκρατία, η άσκηση της πολιτικής εξουσίας
εμφανίζεται κατ' ανάγκην συμβατή, έστω κατά πλάσμα, με τη βούληση εκείνων
που την υφίστανται, οι χειραγωγούντες κατ' επιταγήν ομόλογοι με τους
χειραγωγούμενους, οι ισχυροί εξ ορισμού ισότιμοι με τους ανίσχυρους. Ο
μύθος της δημοκρατίας συνοψίζει λοιπόν μια καθολική φαντασιακή σύνθεση όλων
των νοητών κοινωνικών αντιφάσεων και βρίσκει λύσεις για όλες τις νοητές
συγκρούσεις. Και αν, όπως λέγεται, στη δημοκρατία δεν υπάρχουν αδιέξοδα,
αυτό συμβαίνει ακριβώς επειδή όλα τα αδιέξοδα λύνονται τυπικά και
κανονιστικά μέσα από το πλάσμα της πλειοψηφικής συλλογικής βούλησης. Ο
δημοκρατικός άρχων, νικητής και εξουσιαστής, είναι πάντοτε τυπικά,
επομένως, και ουσιαστικά νομιμοποιημένος. Η δημοκρατική νομιμότητα φέρεται
ως εξ ορισμού ισοδύναμη με την έλλογη κοινωνικοπολιτική αρμονία.

Ο μύθος αυτός όμως δεν μπορεί να είναι αξιόπιστος παρά μόνον αν συντρέχουν
δύο πρόσθετες ιστορικές προϋποθέσεις. Πρώτον, ότι το κοινωνικό-πολιτικό
σώμα από το οποίο απορρέει η δημοκρατική συλλογική βούληση είναι και μπορεί
να συμπηχθεί ως σαφώς περιγεγραμμένο και ως τύποις και ουσία αυτεξούσιο.
Και, δεύτερον, ότι όλες οι κρίσιμες αποφάσεις που αφορούν την κοινωνία αυτή
λαμβάνονται πράγματι, ή τουλάχιστον μπορεί να λαμβάνονται, από το
οργανωμένο κυρίαρχο πολιτικό σώμα. Είναι όμως νομίζω σαφές ότι, στη παρούσα
ιστορική φάση, οι προϋποθέσεις αυτές συντρέχουν όλο και λιγότερο. Από τη
μια, οι εθνικές κρατικές κοινωνίες βρίσκονται σε διαδικασία αύξουσας
ασφυκτικής ενσωμάτωσης σε ένα περιρρέον παγκόσμιο σύστημα, το οποίο, χωρίς
να εξομαλύνει τις αντιθέσεις και συγκρούσεις ανάμεσα στις κοινωνίες αυτές,
τις εξωθεί σε προϊούσα ομογενοποίηση, όχι μόνο στο επίπεδο των πολιτιστικών
πρακτικών τους, αλλά και στο επίπεδο των βασικών πολιτικών επιλογών τους.
Πράματι, στο μέτρο που οι όροι των συγκρούσεων ανάμεσα στις κοινωνίες
εμφανίζονται έξωθεν επικαθορισμένοι, στο μέτρο δηλαδή που η συγκριτική
ισχύς των ανεξάρτητων πολιτειών φαίνεται να συναρτάται αποκλειστικά με το
«επίπεδο ανάπτυξής» τους, η οικουμενική εξωγενής αναπτυξιακή φαντασίωση
είναι και εκείνη που επιβάλλει όλες τις μείζονες πολιτικοκοινωνικές
επιλογές. Στο εξής, είτε είναι τύποις δημοκρατικές είτε δεν είναι, οι
πολιτείες δεν έχουν κανένα περιθώριο διαπραγμάτευσης των όρων αναπαραγωγής
της ανεξαρτησίας τους. Για τα υποστασιοποιημένα πολιτικά σώματα, η επιλογή
θα μπορούσε να ηχεί ως εξής: «Αναπτύξου ή εξαφανίσου, ή τουλάχιστον
συρρικνώσου».

Η αύξουσα ετερονομία των οργανωμένων κοινωνιών εκφράζεται λοιπόν με ένα
σατανικό φαντασιακό double bind: όποιος σκεφθεί να χρησιμοποιήσει την
αυτονομία του για να επιχειρήσει να αντισταθεί στο έξωθεν επιβαλλόμενο
πρότυπο δεν θα καταφέρει τίποτε άλλο από το να παραδοθεί μακροπρόθεσμα στην
εξωγενή ετερονομία του. Παράδοξα, λοιπόν, η συνέχιση της επίφασης της
εθνικής αυτονομίας εμφανίζεται ωσάν να προϋποθέτει την ανεπιφύλακτη
προσχώρηση στην ενιαία και οικουμενική σκέψη. Για να αναπαραχθούν ως
πραγματικά ανεξάρτητες, οι τύποις ανεξάρτητες κοινωνίες, πρέπει να
επιδιώκουν πάση θυσία να γίνουν σαν όλες τις άλλες. Το τίμημα της
ανεξαρτησίας είναι ο κομφορμισμός στα εισαγόμενα πρότυπα. Και με αυτή την
έννοια, οι επερχόμενες κοινωνίες είναι ανίκανες να ασκήσουν το θεμελιώδες
συλλογικό δημοκρατικό δικαίωμά τους: εμφανίζονται εκ προιμίου δέσμιες των
επιλογών που κάνουν «άλλοι».

Προδιαγεγραμμένες αποφάσεις

Από την άλλη, ολοένα και περισσότερες καίριες επιλογές εκφεύγουν τελείως
από την «αρμοδιότητα» του κοινωνικοπολιτικού σώματος, δηλαδή της πολιτικής.
Οι συνθήκες του μέλλοντός μας συναρτώνται ολοένα και λιγότερο με τις έστω
προδιαγεγραμμένες αποφάσεις που θα ληφθούν στα κοινοβούλια, στα
ανακτοβούλια και στις καγγελαρίες. Το ακαθήλωτο υπερεθνικό, ή εθνικό,
κεφάλαιο και ακόμη περισσότερο η καλπάζουσα τεχνοεπιστημονική επανάσταση
αποκαθήλωσαν τη ναρκισσευόμενη πολιτική εξουσία, από τους προαιώνιους
θώκους της. Τα χρηματιστήρια, τα εργαστήρια, τα πλυντήρια και τα
στεγνωτήρια, κάθε λογής, προδιαγράφουν τις προοπτικές της οικουμένης δίχως
να είναι δυνατόν να υπαχθούν στον παραμικρό έλεγχο των ανύποπτων πολιτών, ή
των εξουσιών που απορρέουν από τη βούλησή τους. Οι σημερινοί πληττόμενοι ή
αντιφρονούντες δεν έχουν καν το περιθώριο να επαναστατήσουν εναντίον των
μηχανών, των εκμεταλλευτών και των κατσαρολοφρόνων ­ ιδέ το πάθημα του
Allende ­, ή να αντισταθούν στους αφέντες, ή τους τεχνοκράτες. Και πιο
απυρόβλητη ακόμη είναι η δράση της «ουδέτερης» επιστήμης. Η δημοσιότητα που
πήραν η στάση και οι επιφυλάξεις του Robert Oppenheimer ενάντια στη χρήση
των πυρηνικών βομβών, τις οποίες είχε κατασκευάσει, ήταν ίσως το τελευταίο
ιστορικό σύμπτωμα όπου η προβληματιζόμενη επιστήμη επιχειρούσε να θέσει τον
εαυτό της υπό τον έλεγχο της «κοινωνίας των πολιτών», και κατ' επέκταση της
πολιτικής. Η συμπαιγνία του Teller, του Truman και, εκ των υστέρων, του
γερουσιαστή MacCarthy, σήμαναν το τέλος μιας εποχής όπου επιστήμη, κοινωνία
και πολιτική βαυκαλίζονταν ότι μετέχουν, κοινοίς όροις, στην ευθύνη για το
μέλλον της ανθρωπότητας.

Σήμερα, η επιστήμη, η τεχνική και η γνώση αυτονομήθηκαν, τελείως. Οι νέες
τεχνολογίες έχουν γίνει αντικείμενο ενός καθολικού φετιχισμού που συνδέεται
με το γεγονός ότι κανείς δεν είναι σε θέση να φαντασθεί πως οι εξελίξεις
της βιοτεχνολογίας, της κυβερνητικής και της ρομποτικής θα επηρεάσουν ή θα
ανατρέψουν τα κοινωνικά μεγέθη, τις κοινωνικές ισορροπίες και τους
κοινωνικούς ιστούς. Και μολονότι είναι αλήθεια ότι, ανέκαθεν, η γνώση και η
τεχνική είχαν τη δική τους αυτόνομη δυναμική, που οδηγούσε μακροπρόθεσμα
στην ανάπτυξη των παραγωγικών δυνάμεων και στον μετασχηματισμό των
κοινωνικών σχέσεων, ως πρόσφατα οι διαδικασίες αυτές ακολουθούσαν τους
δικούς τους αργόσυρτους ρυθμούς, και πάντως δεν εντάσσονταν στον εξ ορισμού
βραχυχρόνιο πολιτικό χρόνο. Με λίγες εξαιρέσεις, οι πολιτικές και
κοινωνικές επιλογές δεν επηρεάζονταν άμεσα από τα «επίπεδα» μιας
τεχνολογίας, η οποία μπορούσε, όπως και η «φύση», να θεωρείται ατιμωρητί ως
σταθερά και δεδομένη.

Πλήρης ανατροπή του συστήματος ιδεών

Σήμερα, αντίθετα, ολοένα και περισσότερο, η οργάνωση και η παραγωγή της
γνώσης έχει άμεσες και εκάστοτε ακαριαίες κοινωνικές εφαρμογές και
προεκτάσεις. Μέσα σε ελάχιστα χρόνια, η ταχύτατη ανάπτυξη της
παραγωγικότητας και η συνακόλουθη «τεχνολογική ανεργία» έχουν οδηγήσει στην
πλήρη ανατροπή ολόκληρου του συστήματος ιδεών, που οροθετούσε τους
κοινωνικοπολιτικούς προβληματισμούς τουλάχιστον στις ανεπτυγμένες
δημοκρατικές χώρες. Η πολιτική εξουσία και η οργανωμένη δημοκρατική
κοινωνία δεν εμφανίζονται πλέον μόνο «αναρμόδιες» να παρεμβαίνουν στην
«ελεύθερη» ανάπτυξη της επιστημονικής σκέψης, αλλά είναι και επί πλέον
εντελώς ανίκανες να εντάσσουν τις εφαρμογές και προεκτάσεις της σκέψης
αυτής στην εξέλιξη του κοινωνικού γίγνεσθαι για το οποίο εμφανίζονται
υπεύθυνες. Και έτσι, εφεξής, τα διλήμματα που αντιμετώπιζε ως πρόσφατα
οποιαδήποτε πολιτική δημοκρατία, άξια του ονόματός της, «λύνονται» εξωγενώς
και αυτομάτως ως απαρέγκλιτες συνέπειες μιας κοινωνικής μεταβολής που την
υπερβαίνει. Η εγγενής έλλογη «δημοκρατική αισιοδοξία» δεν στηρίζεται πια
στην πεποίθηση ότι ο «λαός θα κρίνει και θα αποφασίζει ορθώς», με βάση τα
συμφέροντα και τις αξίες του, αλλά εγκαταλείπεται στο μετα-νεωτερικό και σε
τελική ανάλυση αντιδημοκρατικό δόγμα ότι στη θέση του σοφού λαού
υποκαθίσταται, και μάλιστα ευλόγως, η ακόμη σοφότερη επιστήμη και τεχνική.
Ο Γαλιλαίος δεν νίκησε απλώς τον Πάπα, αλλά τον κατέστησε επί πλέον άβουλο
υποχείριό του.

Στον ετεροπροσδιορισμένα χαζοχαρούμενο πολιτικό λόγο δεν επιτρέπεται λοιπόν
πλέον παρά να παριστάνει ότι «αισιοδοξεί» πως τα προβλήματα θα λυθούν εκτός
πολιτικής, δηλαδή μόνα τους. Και έτσι, το χάσμα ανάμεσα στις «δύο
κουλτούρες» που επισημάνθηκε από τον C.Ρ. Snow δεν σημαίνει μόνο, όπως
διαπίστωνε ο βρετανός συγγραφέας, ότι η επιστημονική κουλτούρα έπαψε
«δυστυχώς» να αποτελεί αναγκαίο και ισότιμο με την ανθρωπιστική στοιχείο
της ευρύτερης κουλτούρας του homo universalis, και των πολιτικών εκφραστών
του, αλλά συνεπάγεται ακόμη, πολύ «δυστυχέστερα», ότι οι εντελώς απρόσιτες
πλέον για τον κοινό θνητό, αλλά και για την πολιτική, δραστηριότητες της
επιστήμης δεν υπόκεινται πλέον στην παραμικρή κοινωνικοπολιτική
λογο-κρισία. Οσο περισσότερο το κοινωνικό σώμα επικαθορίζεται από την
ασυγκράτητη καθημερινή μεταβολή των τεχνικοκοινωνικών προδιαγραφών της
ύπαρξής του τόσο ασθενέστερη είναι και η δυνατότητά του να παρεμβάλλει τη
δημοκρατική βούλησή του στα τεκταινόμενα. Τα ζητήματα βιοηθικής και
τεχνοηθικής, που όλο και συχνότερα έρχονται στη δημοσιότητα δεν αποτελούν
παρά αλυσιτελείς, και ίσως και θεατρικές, διορθωτικές κινήσεις μιας
ασθμαίνουσας, αλλά και αδιάφορης, κοινής γνώμης που έχει πια εθισθεί στην
πλήρη αδυναμία της να παρεμβαίνει πρωτογενώς στον σχεδιασμό του μέλλοντος
της κοινωνίας.

Στην πραγματικότητα, το διάχυτο «έλλειμμα δημοκρατίας» δεν είναι λοιπόν
συνάρτηση ούτε των ατελών ακόμη ευρωπαϊκών θεσμών ούτε των ανίσχυρων
διεθνών οργανισμών ούτε καν των δεδομένων και διαγραφομένων «συμφωνιών
κορυφής», που επικυρώνουν χαρμόσυνα την οικουμενική απελευθέρωση, δηλαδή
την αποπολιτικοποίηση του εμπορίου, των συναλλαγών, των επενδύσεων, της
επιστήμης, των τεχνολογιών, και κατ' επέκταση των αντίστοιχων «ιδεών».
Εντοπίζεται πριν απ' όλα στην αυξανόμενη αντικειμενική αδυναμία του
οποιουδήποτε κοινωνικού σώματος να σταθμίζει αυτοβούλως τις γενικές
κατευθύνσεις που επιθυμεί, και στην αυξανόμενη ανημπόρια του να κατανοεί
και να θέτει υπό την συλλογική κρίση του τις δυνάμεις που αλλάζουν ημέρα με
την ημέρα τους όρους της συμβίωσής του. Και με αυτήν ακριβώς την έννοια, η
λέξη δημοκρατία, και όλα τα παράγωγά της, δεν μπορεί πια να σημαίνουν αυτό
που σήμαιναν. Οι αποφάσεις λαμβάνονται, ή μάλλον έχουν πάντοτε ήδη ληφθεί
ερήμην όλων, σε κάποιο αχνό και απροσδιόριστο «αλλού» και σε κάποιο ήδη
παρωχημένο «άλλοτε», που δεν είναι καν εντοπίσιμο, και επομένως και ευθέως
καταπολεμήσιμο. Εκείνο που πρόκειται να γίνει έχει ήδη προεγγραφεί σε άλλον
τόπο και σε άλλο χρόνο. Απομένουν βέβαια τα ατομικά δικαιώματα και η
βεβαιότητα ότι εκείνος που χτυπάει την πόρτα τα χαράματα είναι πάντοτε ο
γαλατάς. Δεν είναι βέβαια και λίγο. Αλλά η ήδη ετερο-προ-βεβλημένη
δημοκρατία του γαλατά δεν έχει καμιά σχέση με την πάντοτε αυτοπροβαλλόμενη
δημοκρατία του Ρουσσώ. Παράδοξα, η ανεξέλεγκτη διάχυση των εμπράκτων
τεχνοεπιστημονικών ουτοπιών θα αποτελέσει ίσως και το κύκνειο άσμα των
ελλόγων κοινωνικών ουτοπιών, που η πιο θαυμαστή ανάμεσά τους υπήρξε η
δημοκρατία.

</TEXT>
