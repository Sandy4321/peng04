<CC>

Γ. ΜΠΑΜΠΙΝΙΩΤΗΣ
ΤΟ ΒΗΜΑ, 07-09-1997
Κωδικός άρθρου: B12445B051
</CC>

<TITLE>

                     Τι να αλλάξει στη Θεία Λειτουργία

</TITLE>

<TEXT>

Θα ήθελα σήμερα να επανέλθω σ' ένα θέμα (το πρωτόθιξα στο «Βήμα» της 11ης
Αυγούστου του 1996) που θα έπρεπε να απασχολήσει σοβαρότερα την Εκκλησία
μας, όπως φάνηκε και από τις θετικές απηχήσεις εκείνου του άρθρου. Είναι το
θέμα της παρακολούθησης της Θ. Λειτουργίας: πως μπορούν οι εκκλησιαζόμενοι
να μετέχουν στη Θ. Λειτουργία πιο ενεργά, πιο ουσιαστικά, συγκεντρωμένοι
στο τελούμενα κατά τη Θ. Λειτουργία; Χωρίς καμιά διάθεση ­ το διευκρινίζω
από την αρχή ­ υποδείξεων προς την Εκκλησία, στης οποίας τους κόλπους
υπάρχουν λαμπρές μορφές επισκόπων και απλών κληρικών που λειτουργούν
αθόρυβα και ευεργετικά για τον τόπο και την πίστη μας, θεωρώ ότι η Ιερά
Σύνοδος της Εκκλησίας της Ελλάδος, αντί να ασχολείται (έστω και για λόγους
διαφάνειας) με οικονομικούς και άλλους ελέγχους που θυμίζουν τις χειρότερες
στιγμές των κοσμικών διοικητικών μεριμνών, θα έπρεπε να αντιμετωπίσει το
καίριο πρόβλημα του εκκλησιασμού, που είτε αδρανοποιεί είτε απομακρύνει
τους πιστούς από την Εκκλησία.

Αν δεν θέλουμε να κλείνουμε τα μάτια μας σε μια πραγματικότητα, ένας λόγος
­ ή έστω δικαιολογία ­ για πολλούς που δεν φθάνουν στην εκκλησία τις
Κυριακές κι ένας λόγος για ενοχές ακόμη και για τους περισσότερους
εκκλησιαζομένους είναι ότι δεν αισθάνονται πως συμμετέχουν πραγματικά στη
Θ. Λειτουργία: αφαιρούνται την περισσότερη ώρα της Λειτουργίας· αντί να
αποβάλλουν, από το μυαλό τους, ασχολούνται αυτή την ώρα με «πάσαν την
βιοτικήν μέριμναν»· δεν συγκεντρώνονται ώστε να παρακολουθήσουν όπως πρέπει
τα τελούμενα στη Θ. Λειτουργία· τα λόγια του ιερέα φθάνουν αποσπασματικά
και δύσκολα στην κατανόησή τους· οι ψάλτες ­ πέραν των γνωστών και
τετριμμένων ­ αποδίδουν τα τροπάρια με τέτοια «μελωδική αυταρέσκεια», που
το μέλος ­ όσο και όταν υπάρχει ­ καλύπτει αντί να αναδεικνύει τον λόγο με
τα σημαινόμενά του· τα καθοριστικά για τη Θ. Λειτουργία κείμενα των
ευαγγελικών και αποστολικών περικοπών χάνονται συνήθως σε μια ψαλτή εκφορά
των αναγνωσμάτων που τις περισσότερες φορές παραποιεί το νόημα,
προσθέτοντας ­ αντί να αφαιρεί ­ δυσκολίες κοντά σ' εκείνες που προκαλεί η
ίδια η γλώσσα του κειμένου. Αποτέλεσμα: με εξαίρεση τις στιγμές της Θείας
Κοινωνίας και του ευχαριστήριου ύμνου της Αγίας Αναφοράς, του γνωστού «Σε
υμνούμεν, σε ευλογούμεν, σοι ευχαριστούμεν...», στιγμές που οι περισσότεροι
εκκλησιαζόμενοι παρακολουθούν με κατάνυξη, τον υπόλοιπο χρόνο της Θ.
Λειτουργίας, μολονότι «εν εκκλησίαις», ούτε τον Θεό «ευλογούμεν» ούτε
επικοινωνούμε μαζί του. (Δεν αναφέρομαι, φυσικά, εδώ σ' έναν αριθμό
χριστιανών με βαθύτερη βίωση της χριστιανικής πίστης που μετέχουν ενεργώς
και πραγματικά «ζουν» τη Θ. Λειτουργία).

Τι συμβαίνει, λοιπόν; Πώς μπορεί το πιο δυνατό (μετά την Κ. Διαθήκη)
κείμενο της χριστιανικής πίστης, το κείμενο της Θ. Λειτουργίας του Ιωάννου
του Χρυσοστόμου, ένα κείμενο που συνοψίζει με τον πιο βαθύ, ουσιαστικό και
εμπνευσμένο τρόπο τη χριστιανική λατρεία, που περιέχει συγκλονιστικές ευχές
και επικοινωνιακές ευκαιρίες με τον Θεό, που εισάγει με τον πιο βιωματικό
και αποκαλυπτικό τρόπο στα άδυτα της πίστης μας και στο μυστήριο της ένωσης
με τον Χριστό, πώς μπορούν όλα αυτά να μη συνεπαίρνουν τον εκκλησιαζόμενο;

Ως απλός πιστός, χωρίς θεολογικές γνώσεις, θα επαναλάβω μερικές σκέψεις,
που ίσως φανούν απλοϊκές ή αυτονόητες ή ­ γιατί όχι; ­ και εκκλησιολογικά
λανθασμένες, αλλά που είναι ειλικρινείς, δοκιμασμένες σε ορθόδοξες
ελληνικές εκκλησίες του εξωτερικού και, νομίζω, αποτελεσματικές. Οι
εντεταλμένοι αρχιερείς της Ι. Συνόδου ας κρίνουν αν υπάρχει δυνατότητα
εφαρμογής και ας μελετήσουν, γενικότερα, τι πρέπει να γίνει. Ο γράφων
προτείνει τα εξής: α) Στην είσοδο κάθε ναού και σε εμφανή χώρο να υπάρχουν
εγκόλπια της Θ. Λειτουργίας, τα οποία να χρησιμοποιούν οι εκκλησιαζόμενοι
για την παρακολούθηση της Θ. Λειτουργίας, αφήνοντάς τα στον ίδιο χώρο κατά
την έξοδο από τον ναό. Παρακολουθώντας ο πιστός τη Θ. Λειτουργία μέσα από
το εγκόλπιο (που μπορεί να περιέχει και μετάφραση σε απλούστερη γλώσσα και
λίγες ενημερωτικές επεξηγήσεις), θα καταλαβαίνει όσα λέγονται και
τελούνται, δεν θα αφαιρείται και θα συμμετέχει στις ευχές που πρέπει να
ψάλλονται από τους πιστούς. β) Να εκφωνούνται αργά, καθαρά και δυνατά, ώστε
να ακούγονται από όλους, όλες οι ευχές που λέει ο ιερεύς ­ κυρίως αυτές που
χαρακτηρίζονται ως «μυστικές». Ο εκκλησιαζόμενος, που δεν έχει ακούσει π.χ.
το αντίφωνο «Κύριε ο Θεός ημών, ου το κράτος ανείκαστον και η δόξα
ακατάληπτος, ου το έλεος αμέτρητον και η φιλανθρωπία άφατος...», δεν μπορεί
να καταλάβει το τέλος της ευχής «Οτι πρέπει σοι πάσα δόξα, τιμή και
προσκύνησις...» που λέει δυνατά ο ιερεύς και που αιτιολογεί τα προηγούμενα!
γ) Τα ιερά αναγνώσματα (Ευαγγέλιο και Απόστολος) να μη ψάλλονται, αλλά να
διαβάζονται αργά, καθαρά και, κυρίως, νοηματικά, ώστε να τα καταλαβαίνουν
οι εκκλησιαζόμενοι. Τα ψαλλόμενα αναγνώσματα αίρουν αυτομάτως τον χαρακτήρα
της ανάγνωσης και εμποδίζουν την κατανόηση του κειμένου. δ) Το μέλος δεν
πρέπει ­ όπως συμβαίνει ­ να είναι εις βάρος του νοήματος των ψαλλομένων.
Τα ψαλλόμενα τμήματα της Θ. Λειτουργίας ηδύνουν τον λόγο, δεν τον
καταργούν. ε) Να γίνονται συχνές αναφορές από τους ιερείς στο νόημα των
λόγων και των τελουμένων κατά τη Θ. Λειτουργία, ώστε να νιώθουν οι πιστοί
την ιερότητα των τελουμένων και να συμμετέχουν δεόντως. στ) Με τρόπο απλό
και σαφή και με λόγο συγκροτημένο να δίνεται το νόημα των περικοπών ή της
εκάστοτε εορτής ­ χωρίς βερμπαλισμούς, αφορισμούς και απλοϊκότητες, και
χωρίς στόμφο και αφύσικη εκφορά των λεγομένων.

Και κάτι ακόμη. Ποιος θα υποδείξει στους πιστούς ότι πρέπει να έχουν και να
διαβάζουν την Κ. Διαθήκη; Γιατί επίσης μέσα στο κήρυγμα, με ειδική
ανακοίνωση ή με όποια ευκαιρία ­ να μη γίνεται μνεία παλιότερων και
σύγχρονων βιβλίων γόνιμης χριστιανικής σκέψης και κατάλληλου
προβληματισμού, που θα βοηθήσουν τον πιστό να συνειδητοποιήσει ορισμένα
ζητήματα της πίστης μας και να αντιμετωπίσει πρακτικά προβλήματα της
χριστιανικής ηθικής; «Η Εκκλησία δεν διαφημίζει» ­ προλαβαίνω τον αντίλογο.
Αλλά τότε πώς μπορεί να φέρει κοντά στον απλό άνθρωπο της πόλης ή της
επαρχίας, που δεν μπαίνει σε βιβλιοπωλεία ή και δεν διαβάζει, βιβλία
(ελληνικά και μεταφρασμένα) πολύ αξιόλογα έως καίρια για τον χριστιανό που
μπορούν να τον ταρακουνήσουν και να τον βγάλουν από τον λήθαργο και τον
συνήθη εφησυχασμό; Ο τύπος πρέπει και εδώ να φάει την ουσία; Ταπεινά, με
όση δύναμη φωνής διαθέτω θέλω και με την ευκαιρία αυτή να πω ότι η Εκκλησία
του 21ου αιώνα που βρίσκεται επί θύραις δεν μπορεί σε θέματα «τακτικής» να
είναι η Εκκλησία του 1ου αιώνα! Από εκείνη την εποχή ας κρατήσει τη
μαχητικότητα κι ας αποβάλει τον απολογητικό χαρακτήρα, που διατηρεί χωρίς
να τον χρειάζεται σήμερα. Και πάνω απ' όλα η Ορθόδοξη Εκκλησία μας ας
αγκαλιάσει το εκκλησίασμα και ας προσπαθήσει να το προσελκύσει περισσότερο
και να το κρατήσει στους κόλπους της, καινοτομώντας και ορθοτομώντας μαζί
τον λόγον της αληθείας.

</TEXT>
