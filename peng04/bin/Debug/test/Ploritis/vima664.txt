<CC>

Μ. ΠΛΩΡΙΤΗΣ
ΤΟ ΒΗΜΑ, 14-06-1998
Κωδικός άρθρου: B12485B022
</CC>

<TITLE>


                            Πυρηνο-καταπλήξεις

</TITLE>

<TEXT>

        ΚΑΤΑΠΛΗΚΤΟΙ, λέει, έμειναν οι άρχοντες της Δύσης μαθαίνοντας τις
        πέντε πυρηνικές δοκιμές της Ινδίας και τις έξι του Πακιστάν.

Κατάπληκτοι μείναμε κι εμείς, οι «αρχόμενοι» με την κατάπληξή τους. Για 99,
περίπου, αιτίες:

ΔΕΝ είναι αυτοί οι κοσμοκράτορες και κοσμογνώστες που διαθέτουν τις
τελειότερες μυστικές υπηρεσίες, τις πολυπλόκαμες μηχανές και τους
πολύχειρες «μηχανικούς» που, υποτίθεται, «ετάζουν νεφρούς και καρδίας» των
επί Γης πάντων, που βλέπουν τα πάντα, μαθαίνουν τα πάντα, επηρεάζουν τους
πάντες ­ και κοστίζουν στους φορολογουμένους των «μεγάλων» τα μαλλιοκέφαλά
τους; Ορνιθοτυφλίτιδα έπαθαν αυτοί οι χιλιόφθαλμοι Αργοι της πληροφορικής ή
έγιναν, ξαφνικά, οι μαϊμούδες του παλιού ειδωλίου «βλέπε, άκου, σώπα»;

Δεν είναι αυτοί οιίδιοι «κατάπληκτοι» πυρηνοποιοί που προμήθευσαν σε
Ινδούς, Πακιστανούς και όποιον άλλον πυρηνολάτρη, το υλικό και την «υψηλή
τεχνολογία» για το πυρηνικό αρμάτωμά τους;

Δεν είναι αυτοί οι ίδιοι πυρηνο-φωστήρες που τους δίδαξαν την πυρηνική
αλφαβήτα και τους πρόσφεραν τα ματογυάλια για «να διαβάσουν στης
(πυρηνικής) σοφίας το εφτασφράγιστο βιβλίο»;

Δεν είναι αυτοί οι ίδιοι πυρηνοπώλες που εισπράξανε δισεκατομμύρια δολάρια
για τη διδαχή, για τα κόπια τους και για τα εργαλεία που πάσαραν στους
πυρηνομανείς;


Δεν είναι αυτοί οι ίδιοι πυρηνομάστορες που έδωσαν, σε τριτοκοσμικούς και
μη, το μέγιστον μάθημα και το άριστον παράδειγμα, με τις «κούρσες των
πυρηνικών εξοπλισμών» και τις «ισορροπίες τρόμου», κι έκαναν την
ανθρωπότητα όλη να ζει, χρόνια και χρόνια, στο χείλος του ολέθρου; Κι όμως,
σήμερα «καταπλήσσονται» και «οργίζονται», και «ανησυχεί» ακόμα και ο κύριος
Σιράκ που, προχτές μόλις, αψήφησε διεθνείς αποφάσεις και διαμαρτυρίες και
σκάρωσε τις πυρηνικές δοκιμές του στον Ειρηνικό, προς δόξαν του γαλλικού
«κόκκορα» και του παγκόσμιου φαρισαϊσμού.

Δεν είναι, τέλος, αυτοί οι ίδιοι ειρηνοφύλακες που όχι μόνο ανέχονται τους
πυρηνικούς εμπλουτισμούς των φιλικών τους χωρών (βλέπε και την αρχι-φίλη
μας Τουρκία) αλλά και τους δίνουν, ανοιχτά κι απλόχερα, πυρηνικά
πανωπροίκια;

Ποιος, λοιπόν, καταπλήσσει, παραπληροφορεί, εμπαίζει, φενακίζει ποιον;

ΕΜΑΣ, όμως, τους απλούς πολίτες του Πρώτου, Δεύτερου, Τρίτου ή νυοστού
Κόσμου, άλλα μας αφήνουν πραγματικά κατάπληκτους:

Η Ινδία και το Πακιστάν είναι απ' τις φτωχότερες χώρες του κόσμου μας. Το
κατά κεφαλήν Ακαθάριστο Εθνικό Προϊόν τους, «παίζει» γύρω στα 330 δολάρια ­
που θα πει, το 1/70ό των ΗΠΑ, το 1/2ό του δικού μας... Ενιακόσια
εκατομμύρια Ινδοί, 130 εκατομμύρια Πακιστανοί ζουν, στην πλειονότητά τους,
μέσα στη φτώχεια, τον υποσιτισμό, τις αρρώστιες, τον αναλφαβητισμό, την
πολιτική ασυδοσία των «άνω», τις καταχρήσεις και τα σκάνδαλα των άνω-κάτω.

Κι όμως, αυτές οι χώρες της πενίας και της αθλιότητας ξοδεύουν
δισεκατομμύρια δολάρια για όπλα, συμβατικά και πυρηνικά ­ είναι οι
μεγαλύτεροι αγοραστές όπλων στον κόσμο, προς άφατην αγαλλίαση, φυσικά, των
μεγαλεμπόρων του θανάτου και πραματευτάδων της «ειρήνης»... Αλλά ποιος απ'
αυτό το δισεκατομμύριο των απόκληρων αναρωτιέται πόσα τρόφιμα, νοσοκομεία,
σχολεία, ειρηνική τεχνολογία θα μπορούσαν ν' αγοράσουν με τους πακτωλούς
των πολεμικών δαπανών;

Ελάχιστοι, όπως φαίνεται. Γιατί, πάνω απ' την έσχατη ανέχεια και ασιτία,
υπάρχει ένα άλλο ανθρωποβόρο θεριό: ο φανατισμός ­ θρησκευτικός φανατισμός,
ανάμεσα στους ινδουιστές Ινδούς και τους μουσουλμάνους Πακιστανούς...
εθνικός φανατισμός, ανάμεσα στις δυο χώρες, που διεκδικούν εδάφη (όπως το
Κασμίρ) και πρωτοκαθεδρία στην περιοχή... Δεν βρίσκουν ρουπίες (το εθνικό
τους νόμισμα) για φαΐ και φάρμακα, βρίσκουν ωστόσο υπεράφθονες για άρματα
κάθε είδους. Μέσα σε 50 χρόνια, έχουν πολεμήσει τρεις φορές ανάμεσά τους
(το 1948, το 1965 και το 1971), αλληλοσκοτώθηκαν μετά μανίας, και τώρα
προπονούνται και αιμοραγούν για πυρηνικούς μαραθώνιους...

«Αν η Ινδία κατασκευάσει πυρηνικά όπλα, θα πρέπει ν' αποκτήσουμε κι εμείς,
ακόμα κι αν χρειαστεί να τρώμε χόρτα και φύλλα», είχε αποφανθεί, πριν 24
χρόνια, ο τότε ηγέτης του Πακιστάν Αλί Μπούτο, ο πατέρας της γνωστής
Μπεναζίρ.

Αυτή είναι η «φιλοσοφία» τους και η τροφή τους. Τόσο στοχαστική και τόσο
θρεπτική...

ΑΛΛΑ δεν είναι μόνο η μεταξύ τους αντιπαλότητα που υπαγορεύει τέτοια
ευχολόγια και διαιτολόγια.

Ολες τις χώρες, μεγάλες και μικρές, τις έχει λίγο-πολύ μολύνει ο «πυρηνικός
ιός». Απ' την Κίνα (που το βιοτικό επίπεδο των κατοίκων της είναι αντάξιο
των Πακιστανών) ως τις χώρες της Μέσης Ανατολής κι ως την κοντοχωριανή μας
Τουρκία. Ολες οραματίζονται και ορέγονται την πυρηνική πανάκεια, που ­
πιστεύουν ­ θα τις κάνει «μεγάλες δυνάμεις», ισότιμες πάνω κάτω με τις
αρχι-μεγάλες... θα ξορκίσει το «πλέγμα κατωτερότητας» απέναντι στους
«αναπτυγμένους», που τους κατατρύχει... θα τους δώσει ΤΟ διαπραγματευτικό
όπλο απέναντι στους γύρω τους μικρούς και τους μακρινούς μεγάλους... θα
εξοντώσει, μια και καλή, τους αλλόφυλους και αλλόθρησκους... Και βέβαια,
πίσω απ' αυτούς τους «ιδεαλισμούς», ιερουργούν οι ρεαλιστές των
διαπλεκομένων συμφερόντων, που ευωχούνται μ' αυτές τις γιγάντιες
παραγγελίες...

ΟΜΩΣ, το πιο εξωφρενικό αυτών των εξωφρενισμών δεν είναι η στάση και η
πράξη των κρατούντων, αλλά των κρατούμενων. Η υστερία των φανατισμών και
των πλεγμάτων έχει φτάσει σε τέτοιο σημείο, ώστε οι πειναλέοι, λιμώττοντες
Ινδοί και Πακιστανοί, μαθαίνοντας τον μέγαν άθλο των πυρηνικών δοκιμών, να
οιστρηλατηθούν από ακράτητο πατριωτικό ενθουσιασμό, να πανηγυρίζουν, να
τραγουδούν, να χορεύουν, ολονυχτίς κι ολημερίς ­ επειδή θα πεινάσουν ακόμα
περισσότερο, θα πεθάνουν ακόμα περισσότεροι, για χάρη του πυρηνικού Μολώχ!

Η άγνοια των πολλών, το επιδέξια σπηρουνισμένο μίσος, ο κομπλεξικός
εθνικισμός, τυφλώνουν και γαλβανίζουν όσους πιστεύουν πως, με το πυρηνικό
ελιξίριο, θα βρουν μια θέση στον ήλιο, ενώ το μόνο που θα βρουν, είναι μια
θέση κάτω απ' το χώμα ­ αν την βρουν κι αυτήν...

ΑΛΛΑ το ίδιο δεν γίνεται παντού και πάντα; Για να μη γυρίσουμε στα
περασμένα και τα προπερασμένα: Από την Αιθιοπία και την Ερυθραία ­ ακόμα
φτωχότερες απ' την Ινδία και το Πακιστάν ­ λείπουν τα πάντα, όχι όμως και
τα όπλα για ν' αλληλοσκοτώνονται, όπως δεν λείπουν από τόσες και τόσες
δύσμοιρες αφρικανικές χώρες... Η Αλβανία, το φτωχότερο κράτος της Ευρώπης,
είναι ωστόσο πάμπλουτη σε «σιδερικά», που διεκδικούν το Κοσσυφοπέδιο, για
τους ομοθρήσκους τους... Τα τεράστια κοινωνικά, οικονομικά κλπ. προβλήματα
της Τουρκίας, με τον τερατώδη πληθωρισμό της, δεν την εμποδίζουν, όχι μόνο
να είναι η πιο «αστακοειδής» χώρα της περιοχής σε συμβατικά όπλα, αλλά και
να κάνει κολλεγιές με το Ισραήλ και το πυρηνοφόρο Πακιστάν, για τους ίδιους
«ιδανικούς» λόγους. Και αμέτρητες άλλες χώρες δεν έχουν τον παραμικρό
δισταγμό να σπαταλούν το υστέρημα του υστερήματός τους, για ν' αποκτούν τα
θαυματουργά εργαλεία, παλιά και νέα, που θα χορτάσουν το αλληλοκτόνο μένος
τους.

«Η φτώχεια θέλει καλοπέραση», λέγαμε άλλοτε. Τώρα, λένε «η φτώχεια θέλει
πυρηνικά». Σε μερικούς, ελάχιστους, χαρίζουν πραγματικά καλοπέραση
αφθονότατη. Σε πάμπολλους άλλους... Αλλά ποιος σκοτίζεται για τους άλλους
και τους πολλούς; Ούτε καν οι ίδιοι οι «πολλοί». Αν η μέγιστη κατάπτωση του
δούλου είναι να χαίρεται τη δουλεία του, η έσχατη αυταπάτη των «ελεύθερων»
είναι να καμαρώνουν και να πανηγυρίζουν για την αυτοχειρία τους...

Σπάνια εξαίρεση στους έξαλλους πανηγυρισμούς Ινδών και Πακιστανών για τον
«άθλο» των πυρηνικών δοκιμών: αυτός ο Ινδός, που διαμαρτύρεται για τους
«εορτασμούς του θανάτου» ­ και της ακόμα μεγαλύτερης πείνας που περιμένει
τους δυο πάμφτωχους λαούς

</TEXT>
