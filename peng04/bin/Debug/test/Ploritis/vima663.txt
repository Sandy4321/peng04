<CC>

Μ. ΠΛΩΡΙΤΗΣ
ΤΟ ΒΗΜΑ, 21-06-1998
Κωδικός άρθρου: B12486B022
</CC>

<TITLE>


                            Περί ανεξιθρησκίας

</TITLE>

<TEXT>

        ΠΕΣΤΕ το σύμπτωση ­ ή ό,τι άλλο. Την ώρα που γίνεται, πάλι, τόσος
        λόγος για φανατισμούς, μισαλλοδοξίες, αδιαλλαξίες και, αντίστροφα,
νηφαλιότητες, ανεκτικότητες, ανεξιθρησκίες, σ' όλους τους τομείς ­
πολιτικό, φυλετικό, θρησκευτικό, ακόμα και... λεξικογραφικό ­ κυκλοφόρησε,
για πρώτη φορά στη γλώσσα μας, ένα σημαντικό ομόθεμο βιβλίο: η Επιστολή για
την ανεξιθρησκία του Τζων Λοκ (Locke)1.

Δεν ξέρω πόσο γνωστός είναι στο εδώ πλατύτερο κοινό, ο κορυφαίος αυτός
άγγλος στοχαστής του 17ου αιώνα (1682-1704). Κι ωστόσο, ο Λοκ επηρέασε
καίρια τις πνευματικές και πολιτικές διεργασίες της εποχής του ­ προπάντων,
με τα κλασικά πια έργα του, Δοκίμιο για την ανθρώπινη νόηση (1689) και Δυο
πραγματείες για την διακυβέρνηση (1690) ­ και θεωρείται θεμελιωτής τόσο της
εμπειρικής γνωσιολογίας όσο και της πολιτικής οικονομίας και του
εκπαιδευτικού ουμανισμού2. Η έκδοση της Επιστολής του ίσως γίνει αφορμή ν'
αναρριπισθεί το ενδιαφέρον γι' αυτόν ­ πολύ περισσότερο που ο μεταφραστής
Γιάννης Πλάγγεσης τον σκιαγραφεί λαμπρά στην διεξοδική (107σέλιδη) εισαγωγή
του, που μαρτυρεί άριστη γνώση του θέματος, γενικότερα. Ο χώρος και οι
αρμοδιότητές μου δεν μου επιτρέπουν παρά να επισημάνω την επικαιρότητα του
βιβλίου αυτού.

Η Επιστολή για την ανεξιθρησκία (Epistola de Tolerantia)3 γράφτηκε το 1685
στην Ολλανδία, όπου είχε αυτοεξορισθεί ο συγγραφέας, για να «θέσει εαυτόν
εκτός» της δυσμένειας του απολυταρχικού και μισαλλόδοξου καθεστώτος των
Στούαρτ. Παραλήπτης ήταν ο φίλος του θεολόγος Philip van Limborch ­ ωστόσο,
η Επιστολή δημοσιεύθηκε ανώνυμα (στο λατινικό πρωτότυπο) το 1689 και, τον
ίδιο χρόνο, σε αγγλική μετάφραση του William Popple, ανώνυμα πάλι. (Η
ελληνική έκδοση παραθέτει και το λατινικό κείμενο).

Το θέμα ήταν «ζέον» τω καιρώ εκείνο (αλλά και πότε δεν είναι;), μια και οι
πολιτικοί και εκκλησιαστικοί εξουσιαστές (οι διαφεντευτές της «επίσημης
θρησκείας») καταδίωκαν ανελέητα τους αλλόθρησκους, αλλόδοξους, αλλόφυλους.
Ο Λοκ είχε ασχοληθεί από χρόνια με το θέμα, ιδιαίτερα στο (αγγλικά
γραμμένο) Δοκίμιο για την ανεξιθρησκία (1667), αλλά η Επιστολή που αποτελεί
το αποκορύφωμα των απόψεών του ­ και μάλιστα, με τρόπο πολύ πιο
«ριζοσπαστικό» παρά πριν.

ΑΦΕΤΗΡΙΑ της Επιστολής ­ όπως και των άλλων έργων του Λοκ ­ στέκεται η
πεποίθησή του πως «η Πολιτεία είναι μια κοινωνία ανθρώπων, που συγκροτήθηκε
αποκλειστικά για τη διασφάλιση και την προώθηση των αστικών αγαθών» (αυτών
που σήμερα λέμε «ατομικά δικαιώματα»). «Αστικά αγαθά ­ συνεχίζει ­ είναι η
ζωή, η ελευθερία, η ακεραιότητα του σώματος και η απουσία του πόνου, καθώς
και η κατοχή εξωτερικών αγαθών, όπως είναι η κτηματική περιουσία, το χρήμα,
τα έπιπλα κλπ.» (σελ. 131-3)4. Εκατό χρόνια αργότερα, οι αρχές αυτές θα
σταθούν η βάση της «Διακήρυξης των δικαιωμάτων του ανθρώπου και του
πολίτη», της Γαλλικής Επανάστασης.

Θεμελιακή είναι, ταυτόχρονα, η αρχή της ελευθερίας της σκέψης. Ελεύθερος
είναι αυτός που σκέφτεται και ενεργεί σύμφωνα με την κρίση του, δηλαδή με
την συγκατάθεση του πνεύματός του. «Και είναι τέτοια η φύση της ανθρώπινης
νόησης, που είναι αδύνατο να εξαναγκαστεί από οποιαδήποτε εξωτερική δύναμη.
Δήμευσε τα αγαθά ενός ανθρώπου, φυλάκισε ή βασάνισε το σώμα του: τέτοιες
τιμωρίες είναι ανώφελες, αν μ' αυτές θέλεις ν' αλλάξεις την εσωτερική του
κρίση για τα πράγματα» (σελ. 135, και 81 Εισαγωγής).

ΑΠ' την άλλη, «η Εκκλησία είναι μια ελεύθερη κοινωνία ανθρώπων, που
συναθροίζονται εκούσια για να λατρέψουν δημόσια τον Θεό με τον τρόπο που
πιστεύουν πως θα είναι αποδεκτός από τη θεότητα για τη σωτηρία των ψυχών
τους» (σελ. 137). Ετσι, τόσο η Πολιτεία όσο και η Εκκλησία στηρίζονται στην
ελεύθερη θέληση των ατόμων που τις συγκροτούν.

Αφού, όμως, η χριστιανική Εκκλησία δεν είναι μια αλλά πολλές (Ορθόδοξη,
Καθολική, Διαμαρτυρόμενη και τόσες άλλες), ο Λοκ τονίζει ­ και εδώ φτάνουμε
σε μια γνωστή «επικαιρότητα» ­ πως «η ειρήνη, η ισοτιμία και η φιλία πρέπει
πάντοτε να τηρούνται αμοιβαία από τις διάφορες εκκλησίες, όπως και τα επί
μέρους άτομα, χωρίς καμιά αξίωση κυριαρχίας της μιας πάνω στην άλλη» (σελ.
147). Και εξηγεί: «Κάθε εκκλησία είναι ορθόδοξη για τον εαυτό της, και
εσφαλμένη και αιρετική για τις άλλες. Γιατί βέβαια, αυτά που πιστεύει μια
εκκλησία τα πιστεύει ως αληθινά, και οτιδήποτε το αντίθετο το καταδικάζει
ως εσφαλμένο» (σελ. 147).

Συνακόλουθα, «η αμοιβαία ανοχή ανάμεσα στους Χριστιανούς... (αποτελεί) το
βασικό διακριτικό γνώρισμα ή κριτήριο της αληθινής εκκλησίας» (σελ. 125: η
πρώτη φράση της Επιστολής). Πράγμα αυτονόητο όσο και χριστιανικό: «Η ανοχή
αυτών που έχουν διαφορετική γνώμη στα θέματα της θρησκείας είναι τόσο
σύμφωνη προς το Ευαγγέλιο και τον ορθό λόγο, ώστε φαίνεται τερατώδες να
κλείνουν οι άνθρωποι τα μάτια τους μπροστά σ' ένα τόσο καθαρό φως» (σελ.
131).

Κι ωστόσο, αυτή η τερατώδης εθελοτυφλία στάθηκε πάντα πολύ πιο τρέχον
νόμισμα από την ανοιχτομάτα ανοχή κι ανεξιθρησκία. Αληθεύει πέρα για πέρα
πως «κανείς, ούτε άτομα, ούτε εκκλησίες, ούτε και πολιτείες, δεν έχει το
δικαίωμα να παραβιάζει τα αστικά δικαιώματα και να σφετερίζεται τα εγκόσμια
αγαθά του άλλου με την πρόφαση της θρησκείας» (σελ. 151). Αυτές οι
συχνότατες παραβιάσεις και οι σφετερισμοί προκαλούν τις συγκρούσεις στο
εσωτερικό των διαφόρων εκκλησιών (βλέπε και τα δικά μας έκτροπα) και τους
θρησκευτικούς πολέμους ανάμεσα σε διαφορετικά θρησκεύματα και δόγματα. «Δεν
είναι η ποικιλία γνωμών που δεν μπορούμε να την αποφύγουμε, αλλά η άρνηση
της ανεξιθρησκίας στους ανθρώπους που έχουν διαφορετικές γνώμες, οι οποίες
θα μπορούσε να τους είχε παραχωρηθεί, που έχει προκαλέσει τις περισσότερες
διαμάχες και πολέμους που ξέσπασαν στον χριστιανικό κόσμο στο όνομα της
θρησκείας. Οι αρχηγοί της εκκλησίας, παρασυρμένοι από τη φιλαργυρία και τον
πόθο κυριαρχίας, χρησιμοποίησαν κάθε μέσο για να διεγείρουν και να στρέψουν
ενάντια στους ετερόδοξους τόσο τον ηγεμόνα, που η φιλοδοξία τον καθιστά
ανίκανο να αντισταθεί, όσο και το λαό, που πάντοτε είναι γεμάτος
προκαταλήξεις και γι' αυτό επιπόλαιος...» (σελ. 212-3).

Και φτάνοντας ακόμα πιο μέσα στην «καρδιά του θέματος»: «... Είναι φανερό
πως οι ίδιοι (οι ηγεμόνες και άλλοι πνευματικοί και πολιτικοί ταγοί)
προκάλεσαν τους εμπρηστές και ταραξίες της δημόσιας ειρήνης, για να
μοιραστούν τη λεία, και συχνά χρησιμοποίησαν το πάθος και την αλαζονεία των
άλλων για να αυξήσουν τη δική τους δύναμη» (σελ. 213).

Ο Λοκ φτάνει, μάλιστα, να γράψει στον φίλο του θεολόγο: «... Θα πεις: Μια
εκκλησία δεν μπορεί να είναι αληθινή, όταν δεν έχει επίσκοπο ή
πρεσβυτέρους, που να αντλεί τη διοικητική του εξουσία από τους ίδιους τους
Αποστόλους στη βάση μιας συνεχούς και αδιάκοπης διαδοχής... (Αλλά) σε
παρακαλώ να μου δείξεις το διάταγμα με το οποίο ο Χριστός επέβαλε αυτόν τον
νόμο στην εκκλησία του· και δεν θα είμαι προκλητικός, αν σε ένα τόσο
σημαντικό θέμα ζητώ καθαρά λόγια. Η ρήση του "ού (όπου) εισι δύο ή τρεις
συνηγμένοι εις το εμόν όνομα, εκεί ειμί εν μέσω αυτών5" φαίνεται να υπονοεί
το αντίθετο...» (σελ. 139-140). Τι φρίκη!

ΦΥΣΙΚΗ συνέπεια αυτών των διαπιστώσεων, είναι η θέση του Λοκ για τον
χωρισμό Εκκλησίας και Κράτους.

«Από οποιαδήποτε πηγή κι αν προέρχεται η εξουσία τους (των επισκόπων και
όλων των κληρικών), οφείλει να περιορίζεται μέσα στα όρια της εκκλησίας,
και δεν είναι δυνατόν να εκτείνεται στα πολιτικά πράγματα, επειδή η ίδια η
εκκλησία είναι απόλυτα χωρισμένη και διακριτή από την πολιτεία και τα
πολιτικά πράγματα. Τα όρια και των δύο είναι σταθερά και αμετάβλητα. Αυτός
που συγχέει αυτές τις δυο κοινωνίες, αναμιγνύει τον ουρανό και τη γη,
πράγματα τόσο ανόμοια και αντίθετα, που στην καταγωγή, το σκοπό και την
ουσία τους είναι απολύτως διαφορετικά. Κανείς άνθρωπος λοιπόν, με
οποιοδήποτε εκκλησιαστικό λειτούργημα κι αν έχει τιμηθεί, δεν μπορεί να
στερήσει έναν άλλο που δεν ανήκει στη δική του εκκλησία και πίστη, από τη
ζωή, την ελευθερία ή από οποιοδήποτε μέρος των εγκόσμιων αγαθών του, για
χάρη της θρησκείας» (σελ. 153). Ούτε, φυσικά, να του στερήσει την ελευθερία
σκέψης, πίστης, δόγματος ­ ή να τον θεωρεί «χειρότερο» από τους δικούς του
ομοδόξους...

ΔΕΝ χρειάζεται να πω ότι αυτή η επιτροχάδην αναδρομή στην Επιστολή του Λοκ
δεν δίνει παρά μιαν ελλειπτική και ωχρή εικόνα του βιβλίου. Την επιχείρησα,
ωστόσο, με την ελπίδα να καταδείξει πόσο επίκαιρος ουσιαστικά είναι ο
άγγλος στοχαστής ­ και πόσο ανεπίκαιροι (ίνα μη τι χείρον είπωμεν) είναι
όσοι άλλα πρεσβεύουν για τους «άλλους»...

1. Εκδόσεις Ζήτρος, Θεσ/νίκη, 1988. - 2. Το μόνο έργο του Λοκ που έχει
μεταφρασθεί ολόκληρο εδώ, είναι ­ όσο ξέρω ­ η «Δεύτερη πραγματεία περί
κυβερνήσεως» από τον Π. Κιτρομηλίδη, εκδ. Γνώση, 1990. - 3. Ο μεταφραστής
αποδίδει με τον όρο «ανεξιθρησκία» το λατινικό «tolerantia» και το αγγλικό
«toleration». Οπως εξηγεί (σελ. 21, σημ. 2), στη γενικότερη σημασία τους,
οι όροι αυτοί θα μπορούσαν ν' αποδοθούν με τις λέξεις «ανοχή» και
«ανεκτικότητα». - 4. Οι παραπομπές στις σελίδες της ελληνικής έκδοσης. - 5.
Ματθαίου, ΚΗ, 20.

</TEXT>
