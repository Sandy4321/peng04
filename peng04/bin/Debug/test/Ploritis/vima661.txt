<CC>

Μ. ΠΛΩΡΙΤΗΣ
ΤΟ ΒΗΜΑ, 28-06-1998
Κωδικός άρθρου: B12487B022
</CC>

<TITLE>


                         Χρυσός τηλεφωνικός οδηγός

</TITLE>

<TEXT>

        «ΤΟ ωρολόγιον του Αγίου Σουλπικίου εσήμαινεν ακροθιγώς την
        δωδεκάτην του μεσονυκτίου, ότε μυστηριώδης σκιά, περιβεβλημένη
μέλανα μανδύαν και καλύπτουσα την μορφήν της υπό πλατύγυρον πίλον,
διωλίσθησεν αθορύβως εκ μικράς παρόδου προς την πλατείαν, βαδίζουσα
καταχθονίως προς...».

Κάπως έτσι άρχιζαν τα περιπετειώδη γαλλικά μυθιστορήματα του περασμένου
αιώνα (τα λεγόμενα «του μανδύου και του ξίφους»), μεταφρασμένα στην
πομφολυγώδη καθαρεύουσα της εποχής. Και αυτά θυμήθηκαν κάποιοι μυθο-μανείς
«παλαιότεροι», μαθαίνοντας το μεταμεσονύκτιο τηλεφώνημα του κ. Κλίντον στον
κ. Σημίτη.

Νομίζω, όμως, πως ο συνειρμός είναι αβάσιμος. Πρώτα-πρώτα, δεν εσήμανε το
ωρολόγιον του Αγίου Σουλπικίου, στο Παρίσι, αλλά το τηλέφωνο του κ. Σημίτη
στο Κάρντιφ ­ και όχι τα μεσάνυχτα, αλλά την 1.30'... Δεύτερο, η
«μυστηριώδης σκιά» ούτε σκιά ήταν ούτε μυστηριώδης, αφού πρόκειται για τον
παγκοσμίου φήμης και προβολής πλανητάρχη ­ που, το πολύ-πολύ, μπορεί να
ονομασθεί «μυστήριος»... Τρίτον, αποκλείεται ο σύγχρονος νυκτοβάτης να
χρησιμοποιεί «μανδύα και ξίφος» ­ προτιμά τη στολή του πεζοναύτη, τους
πυραύλους και το σαξόφωνο... Τέταρτον, οι κινήσεις του δεν είναι διόλου
κρυφές κι αθόρυβες, αλλά πάντα κάνουν μπαμ και μπουμ... Ωστε, να λείπουν οι
μυθιστορηματικοί και απρεπείς συσχετισμοί...

ΑΛΛΟΙ ­ μακάβριοι ­ «παλαιότεροι» θυμήθηκαν άλλα, πιο άγρια, διαβήματα και
ήχους κώδωνος. Οπως το ηλεκτρικό κουδούνι στην πόρτα του Μεταξά, λέει, στην
Κηφισιά, που χτύπησε ο ιταλός πρέσβης Γκράτσι τα χαράματα της 28.10.1940,
για να επιδόσει στον τότε πρωθυπουργό-δικτάτορα το μουσσολινικό
τελεσίγραφο, που αξίωνε την παράδοση της χώρας μας στα φασιστικά στρατά.

Αλλά και πάλι οι συνειρμοί είναι απαράδεκτοι. Πρώτα-πρώτα, το κουδούνι δεν
το χτύπησε ο Γκράτσι, αλλά ο χωροφύλακας-φρουρός της πρωθυπουργικής έπαυλης
­ ενώ, προχθές, κουδούνισε ο Κλίντον αυτοπροσώπως... Επειτα, δεν ήταν
1.30', τότε, αλλά 3 το πρωί, δηλαδή ώρα ακόμα πιο ακατάλληλη για επισκέψεις
και επιδόσεις... Απ' την άλλη, ο αλλοτινός επισκέπτης ήταν απλός πρέσβης,
κι όχι κοτζάμ αρχηγός κράτους και, μάλιστα, του μεγαλότατου κράτους του
κόσμου ­ πράγμα εξαιρετικά τιμητικό για τη μικρή χώρα μας... Ακόμα, ο
ουασινγκτόνιος τηλεφωνητής δεν αξίωσε απ' τον πρωθυπουργό «να μην
εναντιωθεί στην κατάληψη ορισμένων στρατηγικών σημείων του ελληνικού
εδάφους» (όπως έλεγε, κατά λέξη, το ιταλικό τελεσίγραφο) και δεν απείλησε
(όπως εκείνο) με εισβολή στη χώρα μας. Απλώς, ζήτησε απ' τον έλληνα
πρωθυπουργό να μην εναντιωθεί στη χρηματοδότηση της Τουρκίας απ' την Ε.Ε.,
και την εισβολή της στο «ευρωπαϊκό σπίτι» ­ πράγμα που θα έσβηνε απ' το
ποινικό της μητρώο την εισβολή στην Κύπρο και τις απειράριθμες εισβολές της
στον ελληνικό εναέριο και ενάλιο χώρο... Και δεν μίλησε για πόλεμο, μόνο
για ένταση ψέλλισε ο αγαθός ­ και ο καθένας ξέρει πως οι εντάσεις δεν
παίρνουν ποτέ διαστάσεις πολέμου, εκτός κι αν το φέρουν οι περιστάσεις, που
δημιουργούν τις καταστάσεις και τις ακαταστασίες... Και βέβαια, το «όχι»
του 1998 έχει άλλες παρενέργειες απ' το «όχι» του 1940... Ωστε, να λείπουν
οι μελοδραματικές, ανιστόρητες και εξωφρενικές παρομοιώσεις...


ΚΑΠΟΙΟΙ άλλοι, αδιάκριτοι, «παλαιότεροι» αναπόλησαν κάποιες άλλες ξενικές
επεμβάσεις εις τα του ανεμοδαρμένου οικίσκου μας. Αρχίζοντας απ' τους
αλλοδαπούς πρέσβεις της οθωνικής εποχής ­ ιδιαίτερα τους άγγλους, όπως ο
περιβόητος Ντώκινς, που (κατά τον βαυαρόν αντιβασιλέα Μάουρερ) «δημιούργησε
αγγλικό κόμμα» ή τον ακόμα πιο διαβόητο Λάυονς, που δήλωνε απερίφραστα στον
αυστριακό πρέσβη Πρόκες-Οστεν, το 1841, ότι «Ελλάς πραγματικώς ανεξάρτητος
είναι κάτι παράλογον... η Ελλάς πρέπει να είναι αγγλική»... Και φτάνοντας
ως τους αμερικανούς πρέσβεις της μεταπολεμικής εποχής, που «κανόνιζαν» τις
εδώ εκλογές και ανεβοκατέβαζαν κυβερνήσεις. Οπως ο Γκρέιντυ λ.χ. που, το
1950, αξίωνε με επιστολή του απ' τον πρωθυπουργό Σοφ. Βενιζέλο να
παραιτηθεί για να σχηματισθεί κυβέρνηση της αμερικανικής αρεσκείας... ή ο
ακόμα πιο σεσημασμένος Πιουριφόυ που πίεζε αφόρητα (αχ, αυτές οι πιέσεις!)
και πετύχαινε να επιβληθεί το εκλογικό σύστημα του γούστου του, απειλώντας
(αχ, αυτές οι απειλές!) με «περικοπή της αμερικανικής βοήθειας», ενώ δήλωνε
σε συνέντευξή του, εμμέσως πλην σαφέστατα, πως «οι εξελίξεις στην Ελλάδα
βρίσκονται στα χέρια του»...

Αλλά και αυτοί παραδρομούν και παραλογίζονται. Οπως είπε ο γάλλος υπουργός
Εξωτερικών κ. Βεντρίν σε τούρκο αξιωματούχο (θέλοντας να δικαιολογήσει (!)
την απόφαση της Γαλλικής Εθνοσυνέλευσης που αναγνώριζε πως η γενοκτονία των
Αρμενίων απ΄ τους Τούρκους ήταν... γενοκτονία), «αυτά αναφέρονται σε
γεγονότα που ανήκουν στο παρελθόν και δεν σχετίζονται διόλου με τις τους
σημερινούς δεσμούς των δύο χωρών»... Και όπως βεβαιώνει τόσο ο Λευκός Οίκος
όσο και η Ηρώδου Αττικού, ο κ. Κλίντον δεν επίεσε τον κ. Σημίτη, μια φιλική
κουβεντούλα είχαν οι άνθρωποι, επειδή του πλανητάρχη δεν του κολλούσε ύπνος
από την ανησυχία του για την ειρήνη στο Αιγαίο. Και αντί να πάρει υπνωτικό,
πήρε το τηλέφωνο, για να μοιραστεί την αϋπνία του και την ανησυχία του με
τον «φίλο του Κώστα», που πολύ τον σέβεται και τον εκτιμά.

Και, φυσικά, θα ήταν έσχατη απρέπεια του πρωθυπουργού να παρατηρήσει στον
«φίλο του Μπιλ» πως θ' αγρυπνούσε και θ' ανησυχούσε λιγότερο, αν οι ΗΠΑ δεν
αρμάτωναν και δεν χρύσωναν μέχρι σκασμού την Αγκυρα και αν δεν την
αβαντάρανε σ' όλες τις υπερ-αξιώσεις της πάνω στο Αιγαίο, στη Μέση Ανατολή
και την Ευρωπαϊκή Δύση.

Οπως θα έδειχνε ανεπίτρεπτη αγραμματωσύνη αν τον ρωτούσε πώς μεταφράζονται,
πολιτικά και πρακτικά, οι προεδρικές συστάσεις «κατανόηση, μετριοπάθεια,
ρεαλισμός». Μήπως «κατανόηση» θα πει συχωροχάρτι για την 24άχρονη κατοχή
της βόρειας Κύπρου, τους «αγνοουμένους», τους βανδαλισμούς, τις δολοφονίες;
Μήπως «μετριοπάθεια», χριστιανική δε, σημαίνει «όστις σε ραπίσει επί την
δεξιάν σιαγόνα, στρέψον αυτώ και την άλλην, και τω θέλοντι τον χιτώνα σου
λαβείν, άφες αυτώ και το ιμάτιον», προπάντων όταν αυτός ο «όστις» διαθέτει
σιαγόνας καρχαρία και αρπάγες γρύπα; Μήπως «ρεαλισμός», ραγιαδικός δε, ίσον
«σφάξεμε, αγά μου, και πάρε όλο το Αιγαίο, ν' αγιάσω»;

Τέτοιες ερωτήσεις όμως, δεν κάνουν οι φίλοι μεταξύ τους. Αφήνουν να τις
παίρνει το ποτάμι του Ποτόμακ, μια και τα αθηναϊκά ποτάμια έγιναν λεωφόροι
ή βόθροι. Ούτε καν παρατηρούν στον «φίλο Μπιλ» πως «We are going to pay the
bill», ήγουν «εμείς θα πληρώσουμε πάλι το μάρμαρο»...

ΟΜΩΣ, και των μεγαλομεσαίων το μεγαλείο δεν μεγαλούργησε λιγότερο στο
Κάρντιφ. Αν ο αμερικανικός αετός περιορίστηκε σ' ένα τηλεφωνηματάκι, ο
αγγλικός λέων και ο γαλλικός κόκκορας «έσκισαν» σε επίδειξη μεγαλοσύνης,
πασχίζοντας να σβήσουν απ' το χάρτη δυο «προσβλητικές» για τους γείτονές
μας αποφάσεις: ο πρώτος σκίστηκε για ν' ακυρωθεί η απόφαση του
Λουξεμβούργου που ειχε αποπτύσει την υποψηφιότητα της Τουρκίας, και ο
δεύτερος ξεσκίστηκε σε τεμενάδες μπρος στην Αγκυρα, που δεν είχε διστάσει
να εκβιάσει το Παρίσι για την περί γενοκτονίας απόφαση της Εθνοσυνέλευσης.

Μπορεί οι πάντες να παραδέχονται πως η ένταξη της Τουρκίας στην ΕΕ θα είχε
τεράστιο κόστος για την Ενωση... μπορεί όλοι να συμφωνούν πως τεράστιο
πολιτικό και πολιτιστικό χάσμα χωρίζει την Ανατολία απ' τη Δύση. Αλλά
κόστος μέγα έχει και η απώλεια της τουρκικής αγοράς των 60 εκατομμυρίων
πελατών, και η απώλεια των παραγγελιών πολεμικού υλικού, που η Αγκυρα
απειλεί (αχ, αυτές οι απειλές!) πως θα τις ματαιώσει αν δεν την μπάσουν στο
ευρωπαϊκό χοροστάσι. Και αυτό το άμεσο κόστος κοστίζει πολύ περισσότερο για
τις λεοντόκαρδες και πετεινόμυαλες κυβερνήσεις ­ που είναι, λέει, και
σοσιαλιστικές! Εφ' ω και ο Μπλαιρ παρακάλεσε τον υπερατλαντικό Μεγάλο
Αδερφό να τρομάξει το μικρό παραπαίδι ή αποπαίδι... και ο Ζοσπέν «διαφωνεί»
με την Εθνοσυνέλευση και στέλνει την απόφασή της στις τουρκικές καλένδες...

Βουνό με βουνό δε σμίγει, λένε. Ωστόσο, στη σύνοδο κορυφής του Κάρντιφ
έσμιξαν οι βουνοκορφές του κόσμου και, πες πες, φρόντισαν ν' ανοίξουν τον
δρόμο για την «βήμα προς βήμα» είσοδο της Τουρκίας στο σαράι τους...

Τα «Μυστήρια» του μεσαιωνικού θρησκευτικού θεάτρου της Δύσης τέλειωναν,
συνήθως, με μια «μεγαλειώδη» σκηνή, όπου τους αμαρτωλούς τούς κατάπινε το
πελώριο, φλεγόμενο «Στόμα της Κόλασης». Τα σύγχρονα μυστήρια τροποποίησαν
τη «λύση» και, στους κακοποιούς, ανοίγει η πόρτα του ευρωπαϊκού
«παραδείσου». Οπως τροποποίησαν και το του Σαρτ «η κόλαση είναι οι άλλοι».
Τώρα, η κόλαση είναι για τους άλλους...

</TEXT>
