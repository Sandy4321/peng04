<CC>

Μ. ΠΛΩΡΙΤΗΣ
ΤΟ ΒΗΜΑ, 24-05-1998
Κωδικός άρθρου: B12482B022
</CC>

<TITLE>


                            Σκάνδαλα και «άκτα»

</TITLE>

<TEXT>

        ΝΑ 'ΜΑΣΤΕ, πάλι, στον αστερισμό της σκανδαλολογίας, της
        σκανδαλοθηρίας, της σκανδαλοποιίας ­ διεθνούς κι ελληνικής,
πολιτικής, δημοτικής, εκκλησιαστικής και ό,τι άλλο προαιρείσθε. Οχι,
δηλαδή, πως μας έλειψαν ποτέ αυτά τα «τερψιλαρύγγια» ­ και όχι μόνο εδώ και
τώρα, αλλά σε κάθε καιρό κάθε τόπου.

Δεν αφθονούσαν λ.χ. στην αρχαιότητα; Στο αττικό, ειδικά, Δίκαιο οι
καταγγελίες για αδικήματα εις βάρος του δημοσίου ονομάζονταν «γραφαί» κι
είχαν πλήθος «γραφικές» μορφές. Οπως η Αλογίου γραφή, εναντίον άρχοντα που,
μετά το τέλος της θητείας του, δεν είχε λογοδοτήσει για τη διαχείρισή
του... η Απογραφής γραφή, για πλουτισμό εις βάρος του Δημοσίου... η
Δεκασμού γραφή, για χρηματισμό κρατικών υπαλλήλων... η Δωροδοκίας γραφή
(επεξηγήσεις δεν χρειάζονται)... η Συκοφαντίας γραφή (το ίδιο)... η
Δωροξενίας γραφή, εναντίον εκείνων που πέτυχαν με δωροδοκία ν'
αναγνωρισθούν σαν πολίτες (καλή ώρα!).

Αν αυτές οι «γραφές» διατηρήθηκαν, με διαφορετικά ονόματα, στον σημερινό
Ποινικό κώδικα, δεν έχει δυστυχώς επιζήσει μια άλλη, ακόμα γραφικότερη: η
Αργίας γραφή, εναντίον όποιου μένει άεργος (με τη θέλησή του, φυσικά), που
θα συμπληρωνόταν θαυμάσια με μιαν Αργομισθίας γραφή, οπότε θα έπρεπε να
στηθούν σε όλη την επικράτεια ειδικά «Αργιοδικεία», με μυριάδες μυριάδων
«πελάτες».

ΛΙΓΟΤΕΡΟ γνωστή, νομίζω, είναι η συνέχιση της σκαναλολογίας στους
κοντιντότερους «προγόνους» μας, τους Βυζαντινούς.

«Γραφές», όμως, δεν υπήρχαν εκεί. Οι καταγγελίες διατυπώνονταν «διά βοής»,
με τον θεσμό των «Ακτων». Η λέξη είχε κληρονομηθεί, όπως τόσα άλλα, απ' τη
Ρώμη, όπου όμως είχε διαφορετική έννοια. «Acta» και «Acta publica»
ονομάζονταν, εκεί, οι δημόσιες πράξεις και τα πρακτικά τους. Στο Βυζάντιο,
θα ονομασθούν «Acta sanctorum» οι βίοι των αγίων, και «Acta martyrum» τα
μαρτυρολόγια (κατά τις βιβλικές Πράξεις των Αποστόλων). Αλλά τα «άκτα», που
έχουν σχέση με το θέμα μας, ήταν οι ρυθμικές επιφωνήσεις ή επιβοήσεις, που
συνόδευαν τις δημόσιες τελετές (στον Ιππόδρομο της Κωνσταντινούπολης,
προπάντων) και στις εκκλησιαστικές Συνόδους. Τα άκτα αυτά ήταν διαλογικά
(αντιφωνικά) ανάμεσα στους «δήμους», τον λαό, και στους «κράκτες», τους
αυλικούς υπαλλήλους, που έδιναν το σύνθημα για επευφημίες κλπ. και
απαντούσαν στους «κορυφαίους» των δήμων.

Με τη μορφή που πήραν στο Βυζάντιο αυτά τα άκτα ήταν ­ τους πρώτους αιώνες
της αυτοκρατορίας ­ «φωνή λαού»: στις τελετές εκείνες, οι «δήμοι»
(Πράσινοι, Βένετοι κλπ.), εύρισκαν την ευκαιρία να «βοούν» παράπονα,
αιτήματα, αλλά και καταγγελίες εναντίον αυλικών και κληρικών αξιωματούχων
για πραγματικά ή όχι σκάνδαλα.

Κατά την Οικουμενική Σύνοδο της Χαλκηδόνας λ.χ. (451), οι «ακτολογούντες»
καταγγέλλανε καταχρήσεις εκκλησιαστικών χρημάτων και ιδιοποιήσεις κτημάτων
(παντού τα πάντα). Αλλη γραφική λεπτομέρεια: «μοιραίο» ρόλο είχαν παίξει σ'
αυτά τα σκάνδαλα και γυναίκες... Βοούσαν, έτσι, οι «δήμοι»:

«... τους αντάρτας έξω βάλε. Ολα τα εκκλησιαστικά Σευήρος και Πέτρος
έφαγον.... Πού τα κτήματα της εκκλησίας; Ολα γυναίκες έλαβον... Τα οστά του
Δόμνου επώλησαν... τα κτήματα Δόμνου επώλησαν... όλα τα εκκλησιαστικά
επώλησαν». Και ζητούσαν να ριχτούν στο πυρ οι καταχραστές...

ΤΑ ΠΙΟ ΟΝΟΜΑΣΤΑ απ' τα βυζαντινά άκτα είναι τα λεγόμενα «Ακτα δια
Καλοπόδιον», που είχαν καθαρά πολιτική-ταξική θεματική ­ και τραγική
κατάληξη.

Ο χρονικογράφος Θεοφάνης ιστορεί πως, όταν οι Δήμοι συγκεντρώθηκαν στον
Ιππόδρομο, τον Ιανουάριο του 532, οι Πράσινοι έκραξαν «Ακτα δια Καλοπόδιον,
τον κουβικουλάριον και σπαθάριον». Είναι, ίσως, σκόπιμο να θυμίσουμε πως τα
κριτήρια της διάκρισης Πράσινων και Βένετων δεν ήταν τόσο «φιλαθλητικά» όσο
και προπάντων, κοινωνικά-τοπικά-θρησκευτικά: Κατά κανόνα, οι Πράσινοι ­ που
ήταν και οι πιο πολυάριθμοι και πιο «άτακτοι» ­ προέρχονταν απ' τις
κατώτερες τάξεις, κατάγονταν απ' την «περιφέρεια» (Μικρασιάτες, Σύροι,
Αιγύπτιοι), κατοικούσαν στα προάστια της Πόλης («περατικοί») και ήταν
μονοφυσίτες. Ενώ οι Βένετοι ανήκαν στις ανώτερες τάξεις, ήταν
Κωνσταντινουπολίτες, έμεναν στο κέντρο της βασιλεύουσας («πολιτικοί») και
ήταν ορθόδοξοι.

Στην περίπτωση όπου αναφερόμαστε, ο στόχος των Πράσινων Καλοπόδιος ήταν
«κουβικουλάριος» (ευνούχος στην προσωπική υπηρεσία του αυτοκράτορα) και
«σπαθάριος» (σωματοφύλακας). Κι εκείνοι θεωρούσαν πως ο πολυδύναμος αυλικός
τους αδικούσε, πως μεροληπτούσε υπέρ των Βένετων και πως ήταν ακόμα και
ηθικός αυτουργός σε φόνους συν-δημοτών τους.

Ο Θεοφάνης καταγράφει μακρόν και πολύ χαρακτηριστικό διάλογο ανάμεσα σ'
αυτούς και τον Μανδάτορα (αυτοκρατορικό κράκτη) του Ιουστινιανού, αλλά και
τους «εχθρούς» τους Βένετους.

«Αδικούμαι... δεν αντέχω άλλο», φωνάζουν οι πρώτοι. «Από ποιον;» ρωτάει ο
Μανδάτωρ. Και οι Πράσινοι κατονομάζουν τον Καλοπόδιον.

«Εσείς δεν έρχεστε για το θέαμα, παρά για να βρίζετε τους άρχοντες», απαντά
ο Μανδάτωρ. Κι όταν εκείνοι επιμένουν, τους απειλεί: «Αν δεν ησυχάσετε, θα
σας αποκεφαλίσω» (Το πάγιο και λυσιτελές επιχείρημα...). Αλλά οι Πράσινοι
δεν το βάζουν κάτω, και υπερθεματίζουν ­ επικαιρότατα:

«Ολοι κυνηγάνε τα αξιώματα για να βολευτούν. Κι αν λέμε κάτι επειδή μας
πνίγει ο πόνος, ας μη θυμώσει η δύναμή σου. Δες πως ο Θεός ανέχεται τα
πάντα».

Περιεργότατα, ο Μανδάτωρ, που τους απειλούσε με αποκεφαλισμό, το «γυρίζει»
και τους διαβεβαιώνει πολιτικάντικα: «Ο καθένας είναι ελεύθερος να μιλά
δημόσια χωρίς κίνδυνο» (!).

Ομως εκείνοι τον αποστομώνουν, προβάλλοντας την ταξική μεροληψία των
αρχόντων εναντίον των «λαϊκών» Πράσινων:

«Ελεύθερο με λες, αλλά δεν μου επιτρέπεται να μιλάω ελεύθερα. Κι αν είναι
κανείς ελεύθερος αλλά έχει το στίγμα του Πράσινου, θα τιμωρηθεί, έτσι κι
αλλιώς, μπροστά σ' όλο τον κόσμο».

Ο Μανδάτωρ ξαναρχίζει τις απειλές: «Ετοιμοθάνατοι, ούτε τις ψυχές σας δεν
λυπάστε;».

Αφοβοι, οι Πράσινοι αντιλέγουν: «Ας σβήσει το χρώμα μας! Χάθηκε η
δικαιοσύνη! Φτάνουν τα φονικά! Κι ας δικαστούμε! Δες μας, είμαστε πηγή
αστείρευτη. Τιμώρησε όσους θες. (Θα ξεπηδήσουν άλλοι τόσοι). Μα την
αλήθεια, ο άνθρωπος δεν τ' αντέχει αυτά τα δυο: φονικά και αδικίες».

Τότε, παρεμβαίνουν οι «αιώνιοι αντίπαλοί» τους Βένετοι, που ευνοούνταν ­
φαίνεται ­ απ' τους άρχοντες. Και φωνάζουν στους Πράσινους: «Ολοι οι
φονιάδες βρίσκονται ανάμεσά σας!».

Αλλά οι Πράσινοι επιμένουν: «Πνίγεται η αλήθεια», ορύονται. Και φτάνουν ν'
ασεβήσουν: «Ρωτάω όσους λένε πως ο Θεός ορίζει τα ανθρώπινα: Από πού τούτη
η δυστυχία μας;».

Ο Μανδάτωρ βρίσκει την ευκαιρία να τους κατακεραυνώσει: «Βλάσφημοι και
θεομίσητοι, ως πότε θα χαλάτε τον κόσμο;».

Οι Πράσινοι φωνάζουν πως θα σωπάσουν, αλλά άθελά τους ­ δεν σωπαίνουν,
ωστόσο, αλλά ξανα-«ασεβούν», λέγοντας πως «προτιμούν να είναι ειδωλολάτρες
παρά Βένετοι».

Ετούτοι αντιφωνούν πως τους πνίγει το μίσος για τους Πράσινους, κι αυτοί,
μανιασμένοι πια, κραυγάζουν: «Ας ξεθαφτούν τα κόκκαλα των θεατών!». Και
φεύγουν απ' τον Ιππόδρομο και ξεχύνονται στην πόλη, καίνε και σφάζουν ­ και
έτσι ­ (λέει ο Θεοφάνης) ξεκίνησε η περιβόητη Στάση του Νίκα, που παραλίγο
να στοιχίσει τον θρόνο στον Ιουστινιανό και που στοίχισε τη ζωή 30.000
ανταρτών, κατά τον ιστορικό Προκόπιο. Αμφισβητείται, ωστόσο, αν τα «Ακτα
δια Καλοπόδιον» στάθηκαν η θρυαλίδα για την Στάση εκείνη. Πιθανότερο είναι
πως την προκάλεσε η σκληρή οικονομική-φορολογική πολιτική του Ιουστινιανού
­ που άπλωνε στα πέρατα σχεδόν της τότε οικουμένης το κράτος του,
απλώνοντας τη φορολογική αρπαγή στις τσέπες των υπηκόων του...

ΕΤΣΙ ή αλλιώς, τα «Ακτα» αυτά δίνουν εναργέστατο δείγμα της τόλμης και της
παρρησίας των «δήμων» ­ τουλάχιστο, στους πρώτους βυζαντινούς αιώνες.

Οσο για την επικαιρότητα, δεν χρειάζεται σχόλια: οι αντιβοήσεις, στον
Ιππόδρομο ή στις Συνόδους, ηχούν τόσο όμοιες με τα καθ' ημάς και τα
καθημερινά ­ τα «αιτήματα» και τα συνθήματα (σήμερα, ομοιοκατάληκτα: «Λαός
ενωμένος, ποτέ νικημένος» κλπ.), τις καταγγελίες και τη σκανδαλολογία, τις
βίαιες αντιθέσεις των «μερών», τις συγκρούσεις τους («αθλητικές»,
πολιτικο-ταξικές, κληρικές) και, τελικά, τις επεμβάσεις των τότε ΜΑΤ και
του στρατού...

Μ' ένα τέτοιο «κέρας» δινόταν το σύνθημα για ν' αρχίσουν, στον Ιππόδρομο
της βυζαντινής Κωνσταντινούπολης, οι τελετές, οι ιπποδρομίες, και τα «άκτα»
­ επευφημίες, αλλά και λαϊκές καταγγελίες για σκάνδαλα κλπ. Στον κορμό του
εικονιζόμενου κέρατος από ελεφαντόδοντο, διακρίνονται ανάγλυφες παραστάσεις
ιπποδρομιών, θηριομαχιών και άλλων «παιγνίων»

</TEXT>
