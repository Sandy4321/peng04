<CC>

Σ. ΑΛΑΧΙΩΤΗΣ
ΤΟ ΒΗΜΑ, 28-06-1998
Κωδικός άρθρου: B12487B091
</CC>

<TITLE>


               Από τι εξαρτάται το μέλλον της Βιοτεχνολογίας

</TITLE>

<TEXT>

Δεν υπάρχει καμία αμφιβολία ότι η Γενετική Μηχανική, η οποία είναι η βάση
της σύγχρονης Μοριακής Βιοτεχνολογίας, θα είναι η πιο ενδιαφέρουσα από κάθε
άποψη επιστημονική περιοχή του επόμενου αιώνα. Γιατί τα ως σήμερα αρχικά
επιτεύγματα υπόσχονται πολλά. Παρ' όλο που προκαλούν στον κόσμο ανάμεικτα
συναισθήματα ενθουσιασμού, αγωνίας και σύγχυσης, όπως φάνηκε τελευταία με
τον πιθανό νεωτερισμό της κλωνοποίησης του ανθρώπου ή του γενετικού ελέγχου
της μακροβιότητας, και πολλών άλλων.

Με δεδομένη την περίπλοκη κοινωνική ατμόσφαιρα για τα αποτελέσματα της
Γενετικής Τεχνολογίας είναι εύκολο να αναρωτηθεί κανείς από ποιους
παράγοντες θα εξαρτηθεί η πρόοδος της Σύγχρονης Βιοτεχνολογίας, πώς
επηρεάζουν την πορεία της Γενετικής Μηχανικής οι κοινωνικοί παράγοντες, αν
τα πράγματα θα οδηγηθούν προς το καλύτερο ή το χειρότερο και ποια θα είναι
τελικά η σημασία αυτής της αντιπαράθεσης μεταξύ των υποστηρικτών και των
κατακριτών του μέλλοντος της Βιοτεχνολογίας. Η άκριτη και εν πολλοίς
προαποφασισμένη στόχευση υπέρ της μιας ή της άλλης πλευράς του λόφου
σίγουρα δεν είναι η καλύτερη μέθοδος.

Η ανάλυση είναι προαπαιτούμενο στοιχείο, προκειμένου να προσεγγισθεί η ορθή
άποψη. Οπως επίσης είναι αναγκαία η ενημέρωση του κοινού για τη σημασία των
ερευνητικών νεωτερισμών, για τα οφέλη του, για το τίμημα που πρέπει να
πληρώσει, για τις κατευθυνόμενες χρηματοδοτήσεις των εταιρειών, οι οποίες
οδηγούν τα αποτελέσματα στη βάση των συμφερόντων τους, για το χρέος του
Δημοσίου όσον αφορά τον επηρεασμό της πορείας των ερευνών ο οποίος δεν
προσεγγίζεται μόνο με νόμους αλλά κυρίως με την ενεργό χρηματοδοτική
παρέμβαση.

Ηδη στην προηγούμενη επικοινωνία μας μιλήσαμε για την απόφαση
πατενταρίσματος ορισμένων εφαρμοσμένων ερευνητικών αποτελεσμάτων, τόσο από
τις ΗΠΑ όσο και από το Ευρωπαϊκό Κοινοβούλιο, γεγονός που θα συμβάλει
αρνητικά στον επιστημονικό διάλογο, ο οποίος είναι απαραίτητος για τη
σταθερή πρόοδο. Αυτή η μυστικότητα εμποδίζει ταυτόχρονα και αγνοεί τις
ανάγκες της βασικής έρευνας. Γιατί η Βιοτεχνολογία βρίσκεται ακόμη σε
νηπιακό στάδιο και λειτουργεί πάνω στις βασικές της αρχές, με αποτέλεσμα να
μην μπορεί να προσφέρει εύκολα εφαρμογές χωρίς παρενέργειες. Οπως ήταν
αδύνατο στους πρώτους χημικούς να επενδύσουν την ερευνητική τους
δραστηριότητα πάνω στη δημιουργία επικερδών ανακαλύψεων προτού ανακαλυφθεί
το περιοδικό σύστημα. Η κατάσταση αυτή είναι ανάλογη με αυτό που συμβαίνει
όσον αφορά την έρευνα του ανασυνδυασμένου DNA, καθώς Πανεπιστήμια,
Εργαστήρια και Εταιρείες με το πατεντάρισμα κρατούν μυστικά, επιβραδύνοντας
έτσι την επικοινωνία και την πρόοδο.

Η άποψη αυτή αντανακλά τους φόβους της πλειονότητας της Ερευνητικής
Κοινότητας, η οποία ωστόσο διχάζεται ως προς τη σημασία της κοινής γνώμης
ως τελικής δύναμης, η οποία πρέπει να διαμορφώνει τις παραμέτρους εκείνες
(π.χ. χρηματοδότηση, πολιτικές αντιθέσεις κ.ά.) που καθορίζουν την πορεία
της Γενετικής Μηχανικής. Ετσι, η πέραν του Ατλαντικού Ερευνητική Κοινότητα
(π.χ. ΗΠΑ) πιστεύει σε μεγάλο ποσοστό, περίπου 50%, ότι το εκκρεμές της
κοινής γνώμης κινείται προς μιαν κατεύθυνση, ωφέλιμη για το ερευνητικό τους
πεδίο. Δεν ισχύει όμως το ίδιο για τους ευρωπαίους ερευνητές, οι οποίοι
είναι απαισιόδοξοι ως προς τη συμβολή της κοινής γνώμης, με ακραία
περίπτωση τη Γερμανία, στην οποία διαφαίνεται η άποψη (75%) ότι η συμβολή
της κοινής γνώμης είναι αρνητική. Ολα αυτά διαμορφώνονται από το μέγεθος
της αντίδρασης και της γκρίνιας του κοινού απέναντι στην αποτελεσματικότητα
του ελέγχου της κρατικής μηχανής, η οποία αποποιείται την ευθύνη της
χρηματοδότησης.

Και τούτο, γιατί μια φαρμακοβιομηχανία, η οποία έχει κέρδη από τα φάρμακα
που παράγει για την αντιμετώπιση π.χ. χρόνιων γενετικών ασθενειών, δεν έχει
όφελος να επενδύσει πάνω στην έρευνα για τη γονιδιακή θεραπεία. Αυτό πρέπει
να γίνει αντιληπτό από την πολιτεία, η οποία πρέπει να καλύψει το κενό,
χρηματοδοτώντας γενναία τη βασική έρευνα. Και όταν δεν χρηματοδοτείται η
βασική βιοϊατρική έρευνα, πάνω στην οποία βασίζεται η εφαρμοσμένη, όπως η
γονιδιακή θεραπεία που αναφέραμε ως παράδειγμα, τότε αναζητούνται από τους
ερευνητές εναλλακτικές πηγές χρηματοδότησης. Και η χρηματοδότηση της
βασικής έρευνας έχει δεχθεί ισχυρό πλήγμα ακόμη και στις ΗΠΑ όπου η
κυβερνητική επιχορήγηση της έρευνας κάθε μορφής προσεγγίζει το 69% (16% από
τη Βιομηχανία, 8% από ιδιωτικά Ιδρύματα, 3% από τα Πανεπιστήμια).

Το μέλλον λοιπόν της Σύγχρονης Βιοτεχνολογίας εξαρτάται κυρίως από δύο
παραμέτρους. Από τον διάλογο, ο οποίος πρέπει να απευθύνεται προς το πλατύ
κοινό που πρέπει να έχει τη σωστή πληροφόρηση, ώστε να συμμετέχει στη λήψη
των σχετικών αποφάσεων, και από την κρατική χρηματοδότηση, κυρίως της
βασικής βιοϊατρικής έρευνας. Οποιαδήποτε υποεκτίμηση των δύο αυτών
παραμέτρων θα αφήσει την κατάσταση στις κερδοφόρες επιλογές των
φαρμακοβιομηχανιών χωρίς να επιτευχθεί ουσιαστική πρόοδος για το καλό της
ανθρωπότητας. Και επειδή η ηθική και κοινωνική διάσταση, η κοινή γνώμη
δηλαδή, δεν μπορεί να επηρεαστεί εύκολα από τους ίδιους τους ερευνητές,
είναι απαραίτητη η δημιουργία Επιτροπών στις οποίες θα συμμετέχουν ειδικοί
από άλλα επιστημονικά πεδία, όπως φιλόσοφοι, κοινωνιολόγοι, νομικοί,
πολιτικοί, ακόμη και θεολόγοι. Τέτοιες επιτροπές έχουν σοβαρή ευθύνη να
βοηθήσουν την κοινωνία να προσεγγίζει ισορροπημένες αποφάσεις. Γι' αυτό
είναι θετικό που και στη χώρα μας δημιουργούνται τέτοιες Επιτροπές.

</TEXT>
