<CC>

Σ. ΑΛΑΧΙΩΤΗΣ
ΤΟ ΒΗΜΑ, 13-09-1998
Κωδικός άρθρου: B12498B081
</CC>

<TITLE>


                       Πώς άρχισε η ζωή πάνω στη Γη;

</TITLE>

<TEXT>

Είχε καιρό πολύ να ακούσει ο φίλος μας τέτοιες βαθιές συζητήσεις. Από τότε
που ήταν φοιτητής και η παρέα συνήθιζε να κουβεντιάζει και σοβαρά πράγματα,
να 'χει τις δικές της ανησυχίες και οράματα για τη νέα εποχή που ερχόταν.
Τώρα πια άλλα θέματα έχουν σειρά· και όλα για την καλοπέραση, για τη
σύγχρονη ζωή. Αυτή λοιπόν η λέξη, η ζωή, που δεν την είχε πολυαντιληφθεί
ούτε στον εαυτό του, είχε επανέλθει στο προσκήνιο εκείνο το αξέχαστο
βραδάκι που συνεστίαζαν οι απόφοιτοι του (τότε) Γυμνασίου σε ένα ρομαντικό
ήσυχο ταβερνάκι, λίγο απόμερα από την «οργισμένη» κατάσταση που επικρατούσε
παραδίπλα, στα μπαράκια, με τους περισσότερους σαν Πυθίες να συζητούν με τη
δική τους γλώσσα.

­ Θυμάσαι, Κρίτωνα, που είχες γράψει ένα μικρό άρθρο στο φοιτητικό έντυπο ­
το 'κλεισε τότε η χούντα ­ και προσπαθούσες να καταλάβεις κι εσύ το πώς
προήλθε η ζωή πάνω στη Γη; Χτες λοιπόν άκουσα στις ειδήσεις ότι η ζωή δεν
δημιουργήθηκε στους ζεστούς ωκεανούς, όπως μας έλεγες τότε, αλλά στα
παγωμένα νερά. Κάποιοι άλλοι πάλι υποστηρίζουν ότι η ζωή άρχισε στα έγκατα
της Γης. Τελικά ξέρουμε τι μας γίνεται;

­ Αν θυμάσαι, Ιωνα, από τότε μιλούσαμε για την προέλευση της ζωής, η οποία
αντιμετωπιζόταν ως θέμα περισσότερο φιλοσοφικά παρά επιστημονικά και
χαρακτηριζόταν το μυστήριο των μυστηρίων. Γι' αυτό και προσεγγιζόταν μέσα
από μύθους και δεισιδαιμονίες ή αποτελούσε αντικείμενο της θρησκείας τής
κάθε κοινωνίας. Οι επιστήμονες δεν πολυπίστευαν τότε ότι θα μπορούσαν να
ερευνήσουν το πρόβλημα αυτό πειραματικά. Ωστόσο η μεγάλη πρόοδος των
τελευταίων δεκαετιών έχει εφοδιάσει με ένα προηγμένο επιστημονικό
οπλοστάσιο τους ερευνητές, που αναζητούν πια την απάντηση μέσα στα
εργαστήρια. Γι' αυτό και παρατηρείται αυτή η ποικιλία προσεγγίσεων και
απαντήσεων, που ταυτόχρονα δείχνει ότι δεν έχουμε φτάσει ακόμη πολύ κοντά
στην απάντηση.

­ Πάντως από τους μύθους ο άνθρωπος πέρασε στο πείραμα, συμπλήρωσε ο
Σωκράτης.

­ Βέβαια, έχουν γίνει άλματα δυσθεώρητα, είπε ο Κρίτων, αφού για αιώνες το
πρόβλημα της προέλευσης της ζωής δεν απασχολούσε σοβαρά την ανθρώπινη
σκέψη, καθώς πίστευαν ότι η ζωή εμφανιζόταν de novo (εκ νέου) συνέχεια.
Π.χ., αποδέχονταν ότι τα ποντίκια, ως διά μαγείας, εμφανίζονταν αυτόματα
στα σκουπίδια ή τα σκουλήκια στο σάπιο κρέας. Και πολλοί αρχαίοι κλασικοί,
όπως ο Θαλής, ο Αναξίμανδρος, ο Ξενοφάνης, ο Αριστοτέλης, πίστευαν σε
κάποιας μορφής αυτόματη γένεση (δημιουργία). Αλλά και πολύ αργότερα, άλλες
επιστημονικές αυθεντίες, όπως ο Νεύτων και ο Καρτέσιος, πίστευαν σε αυτή
την άποψη, η οποία ωστόσο άρχισε να εισπράττει αμφιβολίες μόλις τον 17ο
αιώνα.

­ Τι συνέβη δηλαδή τότε; λέει παρεμβαίνοντας ξαφνικά στην κουβέντα και ο
Αρης, ο οποίος δεν είχε ξεχάσει την παλιά του τέχνη, το φλερτάρισμα.

­ Εκείνη την εποχή, συνέχισε ο Κρίτων που μονοπωλούσε το ενδιαφέρον, ένας
ερευνητής, ο Redi, έκανε ένα απλό πείραμα, που έδειχνε όμως ότι είχε
συλλάβει σωστά το πρόβλημα και έδειξε ότι, όταν καλυφθεί το κρέας μ' ένα
ρούχο και οι μύγες δεν μπορούν να αφήσουν τα αβγά τους σε αυτό, τότε δεν
δημιουργούνται σκουλήκια (προνύμφες δηλαδή). Εναν αιώνα αργότερα ένας άλλος
ερευνητής, ο Spallanzani, έδειξε επίσης ότι δεν δημιουργούνται
μικροοργανισμοί σε ζωμό κρέατος που είχε βραστεί σε σφραγισμένη φιάλη. Αλλά
ακόμη και τότε δεν μπόρεσε να αντιμετωπίσει τις κριτικές που είχε δεχθεί
ώσπου ο Pasteur έδωσε τέλος στην άποψη της αυτόματης συνεχούς δημιουργίας,
τροποποιώντας κατάλληλα τα πειράματα του Spallanzani και επιβάλλοντας το
αξίωμα omne vivum e vivo (κάθε ζωή από τη ζωή)· ότι δηλαδή κάθε ζωντανός
οργανισμός προέρχεται από άλλο ζωντανό οργανισμό.

­ Και πώς έγινε η αρχή; Πώς πρωτοδημιουργήθηκε η ζωή, ο πρώτος ζωντανός
οργανισμός; ρώτησε τον Κρίτωνα η Αθηνά.

­ Προτού σας πω κάποια πράγματα για το πώς δημιουργήθηκε το πρωτοκύτταρο,
τα γονίδιά του και οι πρωτεΐνες του, τα οργανίδιά του και η μεμβράνη του,
θα κάνω μια μικρή παρένθεση για να σας πω ότι υπάρχει και η άποψη που πριν
από μερικά χρόνια υποστηριζόταν σοβαρά, ότι η ζωή έχει εξωγήινη προέλευση.
Είναι η λεγόμενη κοσμοζωική θεωρία ή πανσπερμία, σύμφωνα με την οποία
διάφορα ζωντανά σωματίδια διασπάρθηκαν σε όλον τον κόσμο και εξελίχθηκαν
όπου υπήρχαν οι κατάλληλες συνθήκες, όπως στη Γη. Τα σωματίδια αυτά
ταξίδεψαν ως τον πλανήτη μας είτε με μετεωρίτες είτε κατ' άλλους, όπως τον
Arrhenius, με την πίεση της φωτεινής ακτινοβολίας.

Βέβαια υπάρχει και η άποψη ότι η ζωή στη Γη έχει προέλθει από μόλυνση με
εξωγήινους επισκέπτες, με τους οποίους όμως δεν έχουμε επικοινωνήσει ακόμη
είτε γιατί δεν το επιθυμούν είτε γιατί μας χρησιμοποιούν σαν εργαστήρι ή
σαν ένα ζωολογικό κήπο.

­ Αν πούμε όμως ότι η θεωρία αυτή είναι σωστή, δεν μετατοπίζεται το
πρόβλημα της προέλευσης της ζωής σε άλλον πλανήτη; παρατήρησε η Ασπασία,
που συνήθιζε ακόμη να παίζει το πειραχτήρι.

Ο Κρίτωνας είχε αντιληφθεί ότι η συνεστίαση μεταβλήθηκε σε συνέντευξη. Αλλά
όσο ενδιαφέρουσα και αν ήταν η συζήτηση, δεν βρισκόταν μέσα στους σκοπούς
της ειδικής εκείνης βραδιάς. Γι' αυτό ευγενικά άλλαξε θέμα στην κουβέντα
δίνοντας τη σκυτάλη στον Σωκράτη, τον μεγάλο πια ξενοδόχο, ο οποίος
υπερήφανος προσγείωσε την παρέα στις άλλες ομορφιές της ζωής, τις πρακτικές
και τις πραγματικές. Οσο για τις θεωρητικές περί της προέλευσης της ζωής
απόψεις, ο Κρίτωνας ήταν έτοιμος να συνεχίσει άλλη φορά.

</TEXT>
