<CC>

Σ. ΑΛΑΧΙΩΤΗΣ
ΤΟ ΒΗΜΑ, 07-06-1998
Κωδικός άρθρου: B12484B102
</CC>

<TITLE>


                      Ο πόλεμος των γονιδίων αρχίζει

</TITLE>

<TEXT>

Η πρόσφατη εκρηκτική πρόοδος στον χώρο της Γενετικής προσφέρει ατέλειωτες
εκπλήξεις, οι οποίες προκαλούν άλλοτε ενθουσιασμό και άλλοτε σκεπτικισμό.
Οι δύο τελευταίες δεκαετίες έχουν αλλάξει πλήρως το σκηνικό στο έργο της
Μοριακής Βιοτεχνολογίας. Ποικίλες μεθοδολογίες και πολλά προϊόντα
αποδεικνύονται ιδιαίτερα χρήσιμα στη Γεωργία, στην Τεχνολογία Τροφίμων,
στην Περιβαλλοντική Βιοτεχνολογία, στη Διαγνωστική και Θεραπευτική
Πρακτική. Ταυτόχρονα διάφορες σχετικές εταιρείες έχουν αρχίσει να επενδύουν
τεράστια ποσά για να εκμεταλλευθούν οικονομικά όλους αυτούς του
νεωτερισμούς. Μια νέα οικονομική δύναμη αναδύεται από τα τεκταινόμενα στα
εργαστήρια Γενετικής. Και η δύναμη αυτή έχει ήδη αρχίσει να επιβάλλει τους
όρους της.

Η χαρτογράφηση του ανθρώπινου γονιδιώματος αποτελεί μια βασική πηγή
επενδυτικών διαθέσεων, καθώς ένας τέτοιος χάρτης προορίζεται να γίνει
βασικό εργαλείο για τη Φαρμακευτική Βιομηχανία του επόμενου αιώνα. Η
δυνατότητα αυτή αμέσως προκάλεσε την απόφαση συμμετεχόντων στο μεγάλο αυτό
πείραμα από τις ΗΠΑ, Αγγλία και Γαλλία να προτείνουν, το 1994, σε μια άτυπη
συνάντηση στην Ουάσιγκτον ότι στα αποτελέσματα της ερευνητικής τους
προσπάθειας θα πρέπει να υπάρχει ελεύθερη πρόσβαση χωρίς νομικούς ή
εμπορικούς περιορισμούς. Η απόφαση αυτή συνάντησε τον ενθουσιασμό των
ερευνητών των διαφόρων Πανεπιστημίων, Εργαστηρίων και Ινστιτούτων.

Από τότε όμως ως σήμερα πέρασε πολύ κρίσιμος χρόνος. Πολλές απόψεις άρχισαν
να αλλάζουν και να εναρμονίζονται προς τις απαιτήσεις των κολοσσών που
χρηματοδοτούν αυτές τις ερευνητικές προσπάθειες. Μερικές εταιρείες
Βιοπληροφορικής έχουν ήδη αρχίσει να δημιουργούν ένα καθεστώς ιδιοκτησίας
των δεδομένων από τη χαρτογράφηση του ανθρώπινου γονιδιώματος. Αντίθετα,
μερικές φαρμακευτικές εταιρείες και το Εθνικό Ινστιτούτο Υγείας (ΝΙΗ,
National Institute of Health) των ΗΠΑ δημιουργούν βάση δεδομένων για
δημόσια πρόσβαση.

Το πρόβλημα βέβαια αυτό και η διαμάχη για το κατά πόσον τα προϊόντα αυτής
της έρευνας θα πρέπει να ιδιωτικοποιούνται με πατέντες ή να είναι για κοινή
χρήση έχει πέραν της οικονομικής βάσης, σύμφωνα με την οποία θα πρέπει οι
επενδυτές να αποσβέσουν το κεφάλαιό τους, και μιαν ουσιαστικότερη διάσταση.
Γιατί η ανακάλυψη ενός κερδοφόρου γονιδίου ή μιας ρυθμιστικής αλληλουχίας
δεν είναι εφεύρεση. Είναι ένα στοιχείο που ανήκει στη φύση και όχι στον
ερευνητή ούτε βέβαια στον χρηματοδότη. Δεν είναι η κατάσταση αυτή όμοια με
εκείνη της περιόδου των πολυμερών πριν από 30 - 40 χρόνια, όταν η Χημεία
των Πολυμερών ήταν μια αναδυόμενη τεχνολογία. Ούτε έχει καμία σχέση π.χ. με
τις μυστικές συνταγές της Coca-Cola ή παρόμοιων προϊόντων, τα οποία
εφευρίσκονται.

Ωστόσο, όπως γίνεται συνήθως, ο ισχυρός επιβάλλεται. Και στην περίπτωση του
πατενταρίσματος «χρήσιμων» ανθρώπινων γονιδίων αλλά και «κερδοφόρων», αφού
έχουν να κάνουν με την υγεία, ο πόλεμος έχει ήδη αρχίσει. Ηδη οι ΗΠΑ και το
Ευρωπαϊκό Κοινοβούλιο, πολύ πρόσφατα, προχώρησαν στην απόφαση κατοχύρωσης
με δίπλωμα ευρεσιτεχνίας των γονιδίων εκείνων με συγκεκριμένη λειτουργία
και εφαρμογή στη Διαγνωστική και Θεραπευτική Πρακτική. Πόσο μπορεί να
επηρεαστεί η ερευνητική πρόοδος από αυτήν την απόφαση; Η απάντηση είναι
απλή και σχετίζεται με την οικονομική διάθεση και δυνατότητα των
ερευνητικών εργαστηρίων και κλινικών. Γιατί μια εφαρμοσμένη έρευνα για ένα
πατενταρισμένο γονίδιο θα χρειάζεται από τον «ιδιοκτήτη» του «άδεια επί
πληρωμή».

Πέρα βέβαια από αυτή τη διάσταση, υπάρχει και η δυσκολία απόδειξης ότι το
υπό κατοχύρωση με ευρεσιτεχνία γονίδιο έχει πρωτότυπη πρακτική αξία. Ετσι
έχει αρχίσει ένας δεύτερος μαραθώνιος καθορισμού των όρων ευρεσιτεχνίας με
πρωταγωνιστές διάφορες φαρμακευτικές εταιρείες. Αν λοιπόν έχει
χρηματοδοτηθεί ή ευρεσιτεχνία για ένα στοιχείο Α, το οποίο έχει π.χ. ειδική
σχέση με τον πονοκέφαλο και ένας άλλο ερευνητής ανακαλύψει ότι το στοιχείο
αυτό έχει μια νέα μη αναμενόμενη χρήση, π.χ. θεραπεύει την καρδιακή
αρρυθμία, πιθανόν σε συνδυασμό με το στοιχείο Β, τότε απαιτείται άδεια από
τον ερευνητή που ανακάλυψε και πατεντάρισε το Α, προκειμένου να πωληθεί το
ΑΒ.

Η ανατροπή των απόψεων περί ευρεσιτεχνίας ανθρώπινων γονιδίων από το 1994
ως σήμερα έχει τη δικαιολογία ότι με αυτόν τον τρόπο προσελκύονται ιδιώτες
χρηματοδότες της έρευνας. Και βέβαια σε έναν κόσμο της ελεύθερης αγοράς δεν
θα περίμενε κανείς κάτι διαφορετικό. Η ακαδημαϊκή και ερευνητική αντίσταση
υποχώρησε πολύ εύκολα. Η πολιτική όμως ευθύνη είναι τεράστια. Γιατί
πρόκειται για την ίδια τη φύση τη δική μας ή ακόμη και για άλλους
οργανισμούς που τροποποιούνται γενετικά και πατεντάρονται χωρίς να υπάρχει
καθαρή άποψη για τις επιπτώσεις τους στην ισορροπία της φύσης.

Μήπως είναι λοιπόν καιρός να υψωθεί και καμιά φωνή, έστω και αδύναμη, για
να αντισταθεί σε αυτήν την καλπάζουσα εμπορευματοποίηση των πάντων, ακόμη
και των γονιδίων μας, που μόνο η φύση μάς προίκισε; Γιατί αυτή η κληρονομιά
δεν ανήκει σε κανέναν· όσο πανάκριβα και αν πληρώνεται.

</TEXT>
