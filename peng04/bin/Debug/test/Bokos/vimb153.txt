<CC>

Γ. ΒΩΚΟΣ
ΤΟ ΒΗΜΑ, 21-12-1997
Κωδικός άρθρου: B12460B102
</CC>

<TITLE>

                       Ο συγγραφέας και ο φούρναρης

</TITLE>

<TEXT>

Τις περισσότερες φορές, όταν αναφερόμαστε στον Νίτσε, τον θεωρούμε αμέτοχο
σε αυτά που αποφασίσαμε να ανακηρύξουμε καυτά και καθημερινά προβλήματα των
ανθρώπων. Αναγνωρίζουμε σε άλλους φιλοσόφους το προνόμιο της συμμετοχής στα
ανθρώπινα προβλήματα, καθώς επίσης και σε ειδικούς επιστήμονες, όπως είναι
οι κοινωνιολόγοι, οι ψυχολόγοι, οι ψυχαναλυτές, οι οικονομολόγοι κ.ά.: με
δύο λόγια, σε όλους αυτούς που ασχολούνται με την ανθρώπινη συμφορά.

Υπάρχει όμως ένα μικρό κείμενο με το οποίο ο Νίτσε κλείνει τον πρόλογο του
βιβλίου του «Αυγή» που, αν διαβαστεί προσεκτικά, δίνει μια διαφορετική
εικόνα του φιλοσόφου: «Τώρα δεν ανήκει μόνο στις συνήθειές μου αλλά και στο
γούστο μου ­ γούστο ίσως κακόβουλο ­ να μη γράψω ποτέ πια τίποτα που να μη
φέρει σε απελπισία κάθε βιαστικό. Η φιλολογία είναι η σεβάσμια τέχνη που
πριν από όλα απαιτεί από τον θαυμαστή της ένα πράγμα: να σταθεί κατά μέρος,
να καθυστερήσει, να σιωπήσει, να γίνει αργός ­ σαν την τέχνη του
κοσμηματοποιού και του γνώστη της λέξης. Ακριβώς κατά τούτο σήμερα είναι
απαραίτητη όσο ποτέ· γι' αυτό μας έλκει και μας σαγηνεύει σε μιαν εποχή
"εργασίας", θέλω να πω: βιασύνης, άσεμνου και κάθιδρου συνωστισμού, που
θέλει να "τελειώνει" αμέσως με τα πάντα, χωρίς να εξαιρεί το σύνολο των
παλιών και καινούργιων βιβλίων. Ενώ εκείνη με τίποτα δεν τελειώνει τόσο
εύκολα· διδάσκει να διαβάζουμε καλά, δηλαδή αργά, βαθιά, κοιτάζοντας
φρόνιμα πίσω μπρος, με υποψίες, με ανοιχτές πόρτες, με δάχτυλα και μάτια
ευκίνητα».

Στο προηγούμενο κείμενο υπάρχει μια δραστική εικόνα της εποχής που ζει ο
Νίτσε η οποία δεν απέχει έτη φωτός από τη δική μας. Ο Νίτσε την ονομάζει
εποχή εργασίας ­ σε εισαγωγικά στο κείμενο ­ και τα γνωρίσματα που την
ορίζουν είναι τρία: (α) βιασύνη, (β) άσεμνος και κάθιδρος συνωστισμός, (γ)
να τελειώνουμε στα γρήγορα με όλα.

Βρισκόμαστε περίπου στα τέλη του 19ου αιώνα. Οι λέξεις «παραγωγή»,
«αποτελεσματικότητα», «επιτυχία» είναι ήδη λέξεις - κλειδιά και ο χρόνος
είναι ακριβός γιατί είναι χρήμα. Κανένας δεν έχει καιρό, κανένας δεν έχει
χρόνο στη διάθεσή του. Τότε ακριβώς ο Νίτσε αποφασίζει για τον εαυτό του
την ανεπίκαιρη στάση των αργών ρυθμών και παρουσιάζει τη βιομηχανική εποχή
συμπυκνωμένη σε ένα άσεμνο και ιδρωμένο κορμί.

Στην απρέπεια του ιδρωμένου σώματος ο φιλόσοφος αντιπαραθέτει τη σωματική
στάση του τεχνίτη, ο οποίος υπομονετικά και αργά δουλεύει το υλικό του: τη
σωματική στάση του φιλολόγου γραφιά και του φιλολόγου αναγνώστη. Γιατί ο
αναγνώστης στον Νίτσε έχει σάρκα και οστά, είναι ζωντανός άνθρωπος, και
τούτο φαίνεται όταν διαβάσουμε το κείμενο με προσοχή. Η φιλολογία διδάσκει
να σταθούμε κατά μέρος, να σιωπήσουμε, να γίνουμε αργοί. Ολες λειτουργίες
σωματικές. Διδάσκει να διαβάζουμε αργά και εξηγεί ακριβώς τι σημαίνει αυτό:
να κοιτάζουμε φρόνιμα πίσω μπρος, με μάτια και δάχτυλα ευκίνητα. Η ανάγνωση
είναι πράξη σωματική, πρακτική άσκηση, τεχνική. Οπως θα το πει ο Νίτσε, ο
φιλόλογος διαβάζει με το σώμα του και γράφει με το αίμα του. Γι' αυτό ο
φιλόλογος δίνει τη μάχη σώμα με σώμα εναντίον του βιαστικού, ιδρωμένου και
άσεμνου ανθρώπου.

Είναι αξιοσημείωτο το γεγονός ότι στην περίπτωση του φιλολόγου, όπως και
στην περίπτωση του τεχνίτη, έχουμε να κάνουμε με σωματική εργασία, καθώς
μάλιστα η φιλολογία παρουσιάζεται ως τέχνη κοσμηματοποιού. Αν έτσι έχουν τα
πράγματα, η γνωστή και τελικά βολική διάκριση μεταξύ πνευματικής και
χειρωνακτικής εργασίας αίρεται από τον φιλόσοφο, σημείο που δεν έχει
προσεχθεί ιδιαίτερα από τους αναγνώστες του νιτσεϊκού κειμένου. Η
διαχωριστική γραμμή που χαράζει ο φιλόλογος Νίτσε δεν μοιράζει τους εργάτες
του πνεύματος αφενός και τους εργάτες του χεριού αφετέρου, ούτως ώστε να
παρουσιάσει, υπό την πλαστή ενότητα του εργαζομένου, δύο διαφορετικές
δραστηριότητες. Η νιτσεϊκή διαχωριστική γραμμή μοιράζει τα άσεμνα, ιδρωμένα
κορμιά με τις βιαστικές κινήσεις αφενός και τα σεπτά, σιωπηλά και
διακριτικά σώματα με τις ευκίνητες κινήσεις αφετέρου.

Σύμφωνα με την προηγούμενη διάκριση, στην πρώτη κατηγορία ενδέχεται
κάλλιστα να ανήκουν και εκείνοι που έχουν επάγγελμα, κατά κοινή αποδοχή,
πνευματικό· αυτοί οι βιαστικοί φιλόλογοι, των οποίων τα βιβλία πολιορκούν,
κατακλύζουν, βομβαρδίζουν και τελικά τρομοκρατούν τους ανθρώπους, τους
οποίους φιλεύουν με το προσόν του ενημερωμένου αναγνώστη, υπό τον όρο ότι
θα συμμορφωθούν με τους ταχείς ρυθμούς των καιρών μας. Στην ίδια κατηγορία,
φαντάζομαι, θα κατέτασσε ο Νίτσε ένα πολύ μεγάλο μέρος γιατρών, δικηγόρων,
μηχανικών, καλλιτεχνών, κριτικών, καθηγητών, δημοσιογράφων, πολιτικών, που,
όλοι μαζί, τρέχουν να προφτάσουν με την ψυχή, και την τελευταία λέξη της
επιστήμης, στο στόμα. Στη δεύτερη κατηγορία, αντίθετα, ενδέχεται να ανήκουν
και αυτοί των οποίων το επάγγελμα είναι, κατά κοινή ομολογία, χειρωνακτικό.

Το 1920 ένας δημοσιογράφος έθεσε σε μερικές προσωπικότητες των γραμμάτων
την ακόλουθη ερώτηση: «Αν ήσασταν υποχρεωμένος, για κάποιον λόγο, να
ασκήσετε ένα χειρωνακτικό επάγγελμα, ποιο θα επιλέγατε σύμφωνα με τα γούστα
και τις ικανότητές σας;». Η απάντηση του Προυστ, ο οποίος γνώριζε καλά και
αγαπούσε τον Νίτσε, ήταν η ακόλουθη: «Κύριε, κάνετε ανάμεσα στα
χειρωνακτικά και στα πνευματικά επαγγέλματα μια διάκριση που δεν μπορώ να
προσυπογράψω. (...) Αν βρισκόμουν στην κατάσταση που προσδιορίζετε, θα
διάλεγα ως χειρωνακτικό επάγγελμα αυτό ακριβώς που ασκώ τώρα: συγγραφέας.
Αν συνέβαινε να λείψει απολύτως το χαρτί, θα γινόμουν, νομίζω, φούρναρης.
Είναι τιμητικό να δίνεις στους ανθρώπους τον άρτο τον επιούσιο».

</TEXT>
