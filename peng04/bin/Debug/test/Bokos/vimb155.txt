<CC>

Γ. ΒΩΚΟΣ
ΤΟ ΒΗΜΑ, 19-10-1997
Κωδικός άρθρου: B12451B042
</CC>

<TITLE>

                        Μισθοί και πανεπιστημιακοί

 </TITLE>

<TEXT>

Στις 30 Ιουλίου του 1816, και ενώ υπηρετεί ήδη επί οκτώ χρόνια ως καθηγητής
και γυμνασιάρχης στο Βασιλικό Γυμνάσιο της Νυρεμβέργης, ο Χέγκελ δέχεται
μια άκρως ενδιαφέρουσα επιστολή εκ μέρους του προπρύτανη του Πανεπιστημίου
της Χαϊλδεμβέργης, καθηγητή Daub: ούτε λίγο ούτε πολύ, ο Daub του προτείνει
να αναλάβει την έδρα της Φιλοσοφίας στο Πανεπιστήμιο της Χαϊλδεμβέργης. Ο
προπρύτανης ελπίζει σε θετική απάντηση εκ μέρους του φιλοσόφου, στον οποίο
υπενθυμίζει ότι στην ίδια θέση είχε ήδη προσκληθεί ο Σπινόζα, ο οποίος όμως
είχε αρνηθεί τη μετακίνηση και τον διορισμό του στο Πανεπιστήμιο.
Ταυτοχρόνως ο προπρύτανης πλέκει το εγκώμιο του Χέγκελ, στον οποίο δεν
αναγνωρίζει μόνο εκπαιδευτικό και διοικητικό ζήλο αλλά και μεγάλη φήμη που
οφείλεται στο δημοσιευμένο έργο του φιλοσόφου. Ακόμη, ο προπρύτανης δεν
παραλείπει να επισημάνει τη μεγάλη σημασία της φιλοσοφίας για τον
πανεπιστημιακό βίο, ο οποίος, ύστερα από τη ναπολεόντεια λαίλαπα, «είναι
σαν απονεκρωμένος». Ο Daub, τέλος, δηλώνει απερίφραστα τη σπουδή του
Πανεπιστημίου να αναλάβει ο Χέγκελ καθήκοντα ήδη από το χειμερινό εξάμηνο
και βεβαίως τον παρακαλεί να αποδεχθεί την πρόταση.

Υπάρχουν, όμως, ορισμένα λεπτά και δυσάρεστα σημεία στην πρυτανική πρόταση·
πρόκειται για τα θέματα που σχετίζονται με τις απολαβές των πανεπιστημιακών
δασκάλων. Ο προπρύτανης τα θίγει ευθέως, πληροφορώντας σχεδόν λεπτομερώς
τον Χέγκελ: «Ο μισθός ανέρχεται σε 1.300 φιορίνια, 6 μόδιους σιτάρι και 6
μόδιους καλαμπόκι. Είναι βεβαίως λίγα· αλλά, δυστυχώς, γνωρίζω ότι για την
ώρα δεν είναι διατεθειμένοι να δώσουν περισσότερα. Ετσι, η ελπίδα μου για
μια θετική απάντηση στην πρόταση θα ήταν πολύ ισχνή αν δεν μπορούσα να
προσθέσω, στηριζόμενος τόσο στη δική μου πολυετή πείρα όσο και σε αυτήν
πολλών συναδέλφων, ότι η κυβέρνηση, όταν οι καθηγητές έχουν διδάξει με ζήλο
και κάποια επιτυχία, αυξάνει λίγο λίγο τον μισθό τους με τρόπο αισθητό και
θα συνεχίσει να το πράττει στο μέλλον». Μένουν ακόμη δύο σημαντικά σημεία
που πρέπει να διευκρινισθούν: (α) τα έξοδα της μετακίνησης και (β) η
σύνταξη. Ως προς το πρώτο θέμα, ο Χέγκελ μπορεί να επιλέξει δύο λύσεις: ή
την «αποζημίωση κατ' αποκοπήν» ή την «καταβολή του ποσού που αντιστοιχεί
στα πραγματικά έξοδα». Τα πράγματα παρουσιάζονται εξίσου αισιόδοξα ως προς
το δεύτερο θέμα: «Για τη σύνταξη της χήρας και των ορφανών υπάρχει ένας
κανονισμός που τέθηκε σε εφαρμογή το 1810 και αφορά όλους ανεξαιρέτως τους
κρατικούς υπαλλήλους και ο οποίος παρέχει όλες τις επιθυμητές εγγυήσεις».

Ενώ η αμηχανία του προπρύτανη είναι φανερή σχετικά με το ύψος των αποδοχών
του μέλλοντα καθηγητή, δεν μπορούμε να ισχυριστούμε ότι οι πληροφορίες που
παρέχει στην επιστολή του περιέχουν όλες τις επιθυμητές αποσαφηνίσεις.
Πράγματι, οι 6 μόδιοι σιταριού και οι 6 μόδιοι καλαμποκιού που συμπληρώνουν
τον μισθό του καθηγητή πανεπιστημίου προσφέρονται άραγε εις είδος ή μήπως ο
εργαζόμενος στην προκειμένη περίπτωση εισπράττει την αξία τους εις χρήμα; Η
απορία δεν έχει μόνο ιστορικό ή ακαδημαϊκό ενδιαφέρον· έχει άμεσο
οικονομικό αντίκτυπο. Διότι αν ο ενδιαφερόμενος εισπράττει την αξία των 12
μοδίων εις χρήμα, είναι φανερό ότι οι αποδοχές του θα ακολουθήσουν τις
αυξομειώσεις της αγοράς και συνεπώς δεν μπορεί να γίνει λόγος για σταθερές
αποδοχές του πανεπιστημιακού. Εκτός αυτού, η προηγούμενη διευθέτηση
αποβαίνει συμφέρουσα μόνο όταν η σοδειά είναι καλή. Τι θα συμβεί, όμως, αν
έχουμε κακή χρονιά; Ο καθηγητής θα πληρώσει τη διαφορά;

Στην περίπτωση που το συμπλήρωμα του μισθού γίνεται εις είδος, ο μισθωτός
καθηγητής γλιτώνει, είναι αλήθεια, από την αγωνία που προκαλούν οι
αστάθμητοι παράγοντες της αγοράς. Και στο σημείο αυτό, όμως, η ασάφεια της
επιστολής του προπρύτανη δημιουργεί ανησυχίες. Πώς θα γίνεται, πρακτικά, η
παραλαβή των 12 μοδίων και πώς θα πιστοποιείται; Είναι υποχρεωμένος ο
καθηγητής να προσκομίζει τα παραστατικά της παραλαβής στις αρμόδιες
πανεπιστημιακές υπηρεσίες ή μήπως η απλή υπογραφή του παραγωγού και η
προφορική/γραπτή βεβαίωση του ενδιαφερομένου θα ήταν αρκετές; Αλλά τότε
ποιος εξασφαλίζει την πολιτεία από τη διάθεση εκ μέρους του καθηγητή
μεριδίου του εισοδήματός του στην αγορά; Πέρα από τις ενδεχόμενες
αναταραχές στο εμπόριο των δημητριακών, η προηγούμενη λύση θα έπληττε
καίρια την αρχή της πλήρους και αποκλειστικής απασχόλησης των
πανεπιστημιακών δασκάλων, με άμεσο αντίκτυπο στη μετρημένη αύξηση του
εισοδήματός τους εις χρήμα, η οποία, όπως είδαμε προηγουμένως, προϋποθέτει
«διδασκαλία με ζήλο και κάποια επιτυχία». Επί του προκειμένου, ο
πανεπιστημιακός θα μπορούσε βεβαίως να επιστρατεύσει την οικογένειά του, η
οποία θα διέθετε στην αγορά μια προϋπολογισμένη ποσότητα δημητριακών ενώ ο
ίδιος, απερίσπαστος, θα ασκούσε τα διδακτικά και ερευνητικά του καθήκοντα.

Μπροστά στους υπαρκτούς κινδύνους που συνεπάγεται η μερική αμοιβή των
πανεπιστημιακών εις είδος, η πολιτεία έχει ευτυχώς τρόπους να αντιδράσει.
Θα μπορούσε, λόγου χάριν, να επιφορτίσει τις πρυτανικές αρχές ή τους
προέδρους των πανεπιστημιακών τμημάτων με τον έλεγχο της πλήρους και
προκαθορισμένης κατανάλωσης της αμοιβής εις είδος· έτσι, ο πρύτανης ή ο
πρόεδρος θα πιστοποιούσε ενυπογράφως αν τα προϊόντα διατέθηκαν όντως για
τον σκοπό που προορίζονταν.

Υπό τον όρο ότι οι απορίες και οι παρεξηγήσεις που εκκρεμούν στην επιστολή
του προπρύτανη Daub θα πάρουν ικανοποιητική απάντηση, δεν βλέπει κανείς
γιατί η προδρομική λύση της αμοιβής ­ έστω εν μέρει ­ των πανεπιστημιακών
εις είδος δεν θα μπορούσε να εφαρμοσθεί και στις ημέρες μας. Λαμβανομένων
υπόψη όλων των κοινωνικών, πολιτικών και ακαδημαϊκών αλλαγών που
μεσολάβησαν, δεν απαγορεύεται να φανταστούμε μέρος του εισοδήματος των
πανεπιστημιακών δασκάλων να διατίθεται σε ηλεκτρονικούς υπολογιστές,
αναλώσιμα, γραφική ύλη και βιβλία ή στο χρηματικό ποσό που τους
αντιστοιχεί· αρκεί, κάθε φορά, να ενεργοποιείται ο κατάλληλος μηχανισμός
ελέγχου. Οπως μπορούμε να διαπιστώσουμε, λύσεις υπάρχουν πάντα· αυτό που
χρειάζεται είναι καλή θέληση και επινοητικός οίστρος.

Αλλά με το θέμα θα ασχοληθώ και την επόμενη φορά, όπου θα εξετάσω την
απάντηση του Χέγκελ στην επιστολή του Daub.

</TEXT>
