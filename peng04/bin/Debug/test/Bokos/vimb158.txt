<CC>

Γ. ΒΩΚΟΣ
ΤΟ ΒΗΜΑ, 29-06-1997
Κωδικός άρθρου: B12435B052
</CC>

<TITLE>

                       Η φιλοσοφία και η ιστορία της

</TITLE>

<TEXT>

Το δίλημμα στο οποίο καταλήξαμε την προηγούμενη φορά («Το Βήμα», 1.6.1997)
ως προς τη φιλοσοφία και την ιστορία της ήταν το ακόλουθο: είτε τα
φιλοσοφικά έργα είναι καταδικασμένα να διαλυθούν μέσα στην ιστορική
συγκυρία την οποία, σύμφωνα με πολλούς ιστορικούς, έχουν αναλάβει να
συμπυκνώσουν· είτε καλούνται να υπηρετήσουν, υπό τη μορφή ιδεατών τύπων,
φιλοσοφικά πλάσματα που βρίσκονται εκτός ιστορίας. Ή, λοιπόν, η φιλοσοφία
βρίσκεται εντός ιστορίας ­ τότε όμως όχι μόνο χάνει την ισχύ της ως
οργανωμένος λόγος που ελέγχει στοχαστικά την ιστορία αλλά μετατρέπεται σε
έρμαιο της τελευταίας, κάτι σαν στιγμιαία ρυτίδα στο πρόσωπό της· ή γίνεται
μόνιμο αυλάκι, στην κοίτη του οποίου κυλά συνεχώς ένας λόγος τον οποίο
θέλουμε γόνιμο ­ αλλά το αυλάκι αυτό δεν χαράζεται πουθενά, γιατί βρίσκεται
μονίμως εκτός τόπου και χρόνου.

Αυτό που κατά τη γνώμη μου ακυρώνεται ανάμεσα στις δύο προηγούμενες
συμπληγάδες είναι η ύπαρξη και η παρουσία των συγκεκριμένων και ιστορικά
προσδιορισμένων φιλοσοφικών συστημάτων ως έργων του λόγου και κατορθωμάτων
της γραφής. Πράγματι, με συχνότητα της οποίας ο ρυθμός γίνεται όλο και
υψηλότερος, σε σημείο που να βρίσκεται σχεδόν υπό διωγμόν η εγκατάστασή μας
στο εσωτερικό ενός φιλοσοφικού έργου και η αναμέτρησή μας με αυτό, τα
φιλοσοφικά συστήματα ανάγονται στην έκθεση των ιδεών ενός φιλοσόφου ως προς
αυτά που αποφασίσαμε ότι αποτελούν τα μεγάλα φιλοσοφικά προβλήματα.

Στην προοπτική αυτή είναι φυσικό, αν όχι νόμιμο, να διαγραφεί σχεδόν
προγραμματικά ο τρόπος με τον οποίο ένας φιλόσοφος αποφασίζει να θέσει ένα
πρόβλημα, ενώ αυτό που προβάλλεται με έμφαση είναι η λύση του προβλήματος.
Το γεγονός ότι ο Καρτέσιος προσδίδει στη μεταφυσική του τη μορφή στοχασμών,
ο Πλάτων τη μορφή διαλόγου, ενώ ο Σπινόζα προκρίνει τη μορφή γεωμετρικού
εγχειριδίου, τούτο, σύμφωνα με την προηγούμενη αντίληψη, μηδαμινό αντίκτυπο
έχει στις φιλοσοφικές προτάσεις της καρτεσιανής, της πλατωνικής και της
σπινοζικής φιλοσοφίας· το μόνο που έχει σημασία είναι οι ιδέες του
φιλοσόφου, οι οποίες μπορούν, χωρίς φιλοσοφικό κόστος, να αποσπαστούν από
τον κορμό του φιλοσοφικού έργου ως κειμένου.

Υπάρχουν όμως και οι ίδιοι οι φιλόσοφοι, οι οποίοι συμπαραστέκονται, ο
καθένας με τον δικό του φιλάνθρωπο τρόπο, στους αναγνώστες. «Δεν συμβουλεύω
να διαβάσουν τους Στοχασμούς» γράφει ο Καρτέσιος, με την προσοχή του
στραμμένη ακριβώς στον αναγνώστη, «παρά σε εκείνους που θα θελήσουν να
στοχαστούν σοβαρά μαζί μου», ιδρύοντας μια σχεδόν προσωπική σχέση με τον
αναγνώστη, τον οποίο καλεί να επαναλάβει για τον εαυτό του τον δρόμο που ο
φιλόσοφος ξεκίνησε και βάδισε μόνος του, και έτσι η μοναξιά να γίνει
μοναξιά για δύο. Οσο για τους άλλους, συνεχίζει ο φιλόσοφος, εκείνους
δηλαδή που «χωρίς να ασχοληθούν και πολύ με την τάξη και την αλληλουχία των
επιχειρημάτων μου, θα συζητήσουν σχολαστικά απομονώνοντας τα συμπεράσματα,
όπως το κάνουν πολλοί, τούτοι 'δώ, λέγω, δεν θα ωφεληθούν και πολύ από την
ανάγνωση αυτού του γραπτού».

Στο προηγούμενο κείμενο ο Καρτέσιος, ο οποίος βρίσκεται, σύμφωνα με τους
ιστορικούς, στις απαρχές της νεότερης φιλοσοφίας, δηλώνει, κατά τη γνώμη
μου, κάτι που είναι τόσο απλό όσο και δύσκολο: ότι η φιλοσοφία δεν
βρίσκεται πουθενά ήδη έτοιμη, προτού ολοκληρωθεί σε ένα συγκροτημένο
οικοδόμημα, δηλωμένος στόχος του οποίου είναι η απόδειξη μιας αλυσίδας
αληθών προτάσεων. Οποιαδήποτε υπαρκτή, δηλαδή συγκεκριμένη και ιστορικά
προσδιορισμένη φιλοσοφία δεν είναι τίποτε πέρα από το οικοδόμημα που η ίδια
κατασκεύασε και στο οποίο κατοικεί και το οικοδόμημα αυτό είναι πρωτίστως
έργο της γλώσσας.

Μπορούμε, βεβαίως, αντί να επισκεφθούμε το ίδιο το οικοδόμημα να αρκεσθούμε
σε μια φωτογραφία, σε μια περιγραφή ή σε ένα σχέδιό του· μπορούμε ακόμη,
όπως όλο και συχνότερα γίνεται τελευταία, να μιλήσουμε για τη «φιλοσοφία»
ενός νομοσχεδίου, για παράδειγμα, ή μιας πολιτικής πρότασης και να
τοποθετήσουμε τη φιλοσοφία εκεί όπου κανένας από τους αυθεντικούς υπηρέτες
της δεν θα σκεφτόταν ποτέ να την αναζητήσει· όλα τα μπορεί η γλώσσα, η
οποία προσφέρεται ως κοινό αγαθό και σε αυτούς που ξέρουν και σε αυτούς που
δεν ξέρουν. Αλλά μπορούμε επίσης, όσοι το επιθυμούμε και όσο ακόμη είναι
καιρός, να στραφούμε στα φιλοσοφικά έργα και να τα διαβάσουμε ως κείμενα.

Στην προοπτική αυτή ίσως διαπιστώσουμε ότι το φιλοσοφικό οικοδόμημα
αποκαλύπτει τη φυσιογνωμία, τις αρετές του αλλά και το νόημά του μέσα από
τις τεχνικές βάσει των οποίων κατασκευάστηκε· και οι τεχνικές αυτές, στην
προκειμένη περίπτωση, είναι αποδεικτικού τύπου. Γιατί ένας φιλόσοφος
αποδεικνύει τις θέσεις που υποστηρίζει και αν θέλουμε να γνωρίσουμε τι
διδάσκει μια φιλοσοφία πρέπει να καταλάβουμε πώς το αποδεικνύει· ο μόνος
όμως τρόπος που διαθέτουμε για να καταλάβουμε και να μάθουμε μια απόδειξη
είναι να την επαναλάβουμε για λογαριασμό μας. Μπορούμε προφανώς να
απομνημονεύσουμε τις θέσεις μιας φιλοσοφίας χωρίς να ασχοληθούμε με την
αποδεικτική σκευή που οδηγεί σ' αυτές: αν το πράξουμε, θα διαπιστώσουμε
πολύ γρήγορα ότι οι θέσεις αυτές απογυμνώνονται από τη θρεπτική τους ουσία,
γιατί μεταπηδούν αυτομάτως στην περιοχή των κοινών τόπων, της χρηστικής
ιδεολογίας και της αβασάνιστης προσωπικής γνώμης. Η απόσπαση και η
απομόνωση των φιλοσοφικών θέσεων από τις αποδεικτικές τεχνικές που οδήγησαν
σ' αυτές είναι ο ευθύτερος δρόμος για τη μετατροπή μιας φιλοσοφίας σε
ιδεολογία, σε ένα σύστημα δηλαδή εύληπτων, αναπόδεικτων, ίσως εντυπωσιακών
αλλά, τελικά, πάντοτε ανακουφιστικών δογμάτων, τα οποία καθιστούν τον
φιλοσοφικό λόγο βορά του σαρωτικού ιστορισμού και του απαίδευτου ­ όσο και
αδηφάγου ­ κοινωνιολογισμού.

Τα φιλοσοφικά συστήματα εμφανίζονται στην ιστορία ως αποδεικτικά
οικοδομήματα λόγου και γλώσσας· δοκιμάζουν να θέσουν και να λύσουν με
αυστηρότητα ένα πρόβλημα το οποίο, προφανώς, δεν βρίσκεται εκτός τόπου και
χρόνου. Από τον βαθμό επιτυχίας της δοκιμής εξαρτάται, συνήθως, η αντοχή
μιας φιλοσοφίας στον χρόνο και, όταν ο βαθμός αυτός είναι πολύ υψηλός, το
οικοδόμημα αποκτά τα χαρακτηριστικά μνημείου. Με τη μορφή αυτή, ως μνημείο
δηλαδή, ένα φιλοσοφικό σύστημα μπορεί να κατακτήσει, μέσω της ιστορίας, ένα
είδος υπεριστορικού προσωπείου και να δημιουργήσει την ψευδαίσθηση ότι
υπάρχει εκτός χρόνου.

</TEXT>
