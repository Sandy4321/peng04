<CC>

Γ. ΒΩΚΟΣ
ΤΟ ΒΗΜΑ, 16-11-1997
Κωδικός άρθρου: B12455B042
</CC>

<TITLE>

                        Συνωμοσίες πανεπιστημιακών

</TITLE>

<TEXT>

Οπως ίσως ο αναγνώστης το θυμάται από την προηγούμενη φορά, με την επιστολή
της 30ής Ιουλίου 1916, ο προπρύτανης Daub πρότεινε στον Χέγκελ, διευθυντή
τότε στο Γυμνάσιο της Νυρεμβέργης, να αναλάβει την έδρα της Φιλοσοφίας στο
Πανεπιστήμιο της Χαϊλδεμβέργης. Η καθ' όλα τιμητική αυτή πρόταση χώλαινε
μόνο ως προς το ύψος των αποδοχών, για το οποίο ο ίδιος ο προπρύτανης
αναγνώριζε πως δεν ήταν σπουδαίο: φαίνεται ότι στη Γερμανία της εποχής,
1.300 φιορίνια, που συμπληρώνονταν από 6 μόδιους σιτάρι και 6 μόδιους
καλαμπόκι, δεν αποτελούσαν ικανοποιητικό μισθό. Εκτός αν υποθέσουμε πως η
μελαγχολική διαπίστωση του προπρύτανη οφείλεται στη συνηθισμένη και εν
πολλοίς παράξενη απαίτηση των πανεπιστημιακών, σε όλα τα μήκη και πλάτη της
γης και σε όλες τις εποχές, να αμείβονται με μισθούς που ανταποκρίνονται σε
αυτό που η πολιτεία ονομάζει υψηλή αποστολή τους. Γιατί δεν αρκούνται στο
ύψος της αποστολής τους, το οποίο ευχαρίστως αναγνωρίζει η πολιτεία; Γιατί
επιθυμούν, ενίοτε με απαράδεκτα επιτακτικούς τόνους, και το ύψος των
αποδοχών τους; Μήπως στη διπλή αυτή απαίτηση ελλοχεύει κάποια πλεονεξία;

Οπως και να 'χει το πράγμα ως προς την προηγούμενη διάσταση, ο Χέγκελ
απάντησε με εντυπωσιακή σπουδή στην πρυτανική επιστολή. Στις 6 Αυγούστου
1816 γράφει στον Daub ότι αποδέχεται τους όρους του διορισμού αλλά
συνοδεύει την αποδοχή του με ορισμένες παρατηρήσεις που αφορούν το
οικονομικό θέμα. Επισημαίνει ότι ο μισθός του στη Νυρεμβέργη ανέρχεται σε
1.560 φιορίνια· είναι όμως πρόθυμος να θυσιάσει τη διαφορά στον βωμό της
«αγάπης για τις πανεπιστημιακές σπουδές». Ταυτοχρόνως ο Χέγκελ πληροφορεί
τον προπρύτανη, με μια λακωνική φράση, ότι παρόμοια πρόσκληση έχει δεχτεί
και από το Πανεπιστήμιο του Βερολίνου· αλλά ευχαρίστως θα παραιτηθεί από
την προοπτική αυτή, με την ελπίδα, σε αντάλλαγμα, ότι η πολιτεία θα αυξήσει
προοδευτικά τις αποδοχές του και ότι οι αρχές θα του παραχωρήσουν το σπίτι
στο οποίο κατοικούσε ο καθηγητής Fries, που έφυγε από τη Χαϊλδεμβέργη,
δεδομένων α) ότι στη Νυρεμβέργη η υπηρεσία του έχει παραχωρήσει δωρεάν
κατοικία (της οποίας η αξία ανέρχεται σε 150 φιορίνια περίπου) και β) ότι
στη Χαϊλδεμβέργη είναι κάπως δύσκολο να βρει κανείς σπίτι. Τέλος, ο Χέγκελ
αποκρούει την κατ' αποκοπήν αποζημίωση για τα έξοδα της μετακόμισης και
προτιμά τη λύση της καταβολής του ποσού των πραγματικών εξόδων.

Στην πραγματικότητα, η επιστολή του Χέγκελ δεν είναι ακριβώς προϊόν
αυθορμησίας. Ο υποψήφιος καθηγητής αντιγράφει κατά λέξη τις πληροφορίες και
τις συμβουλές με τις οποίες τον έχει εφοδιάσει ο φίλος του Paulus, ήδη
καθηγητής Θεολογίας και Φιλοσοφίας στο Πανεπιστήμιο της Χαϊλδεμβέργης. Ο
τελευταίος, γνωρίζοντας ότι θα γίνει πρόταση στον Χέγκελ, τον προτρέπει να
χειριστεί το θέμα ως εξής: να γράψει ότι ο βασικός μισθός του στη
Νυρεμβέργη ανέρχεται σε 1.500 φιορίνια, ενώ τα διάφορα δευτερεύοντα
επιδόματα φτάνουν τα 500 φιορίνια. Παρά ταύτα, συμβουλεύει ο Paulus, «θα
μπορούσες να γράψεις ότι από αγάπη για τις πανεπιστημιακές σπουδές είσαι
διατεθειμένος να αποδεχτείς την πρόταση με την ελπίδα ότι θα σου
παραχωρηθεί η κατοικία που είχε ο Fries, δεδομένου πως έχεις ακούσει ότι
είναι κάπως δύσκολο να βρεθεί σπίτι στη Χαϊλδεμβέργη (...). Δεν πιστεύω ότι
είναι σκόπιμο, για την ώρα, να ζητήσεις περισσότερα». Τέλος, για τα έξοδα
της μετακίνησης ο Paulus είναι κατηγορηματικός: σε καμία περίπτωση
αποζημίωση κατ' αποκοπήν γιατί, όπως το δείχνει η δική του πείρα, χάνει
κανείς τελικά πολλά.

Οπως εύκολα μπορεί να διαπιστώσει κανείς, ο Χέγκελ ακολούθησε σχεδόν πιστά
τις συμβουλές του φίλου του· σχεδόν γιατί δεν μπορούσε, για ευνόητους
λόγους, να αναφέρει το ακριβές ποσό του ενοικίου που πλήρωνε ο Fries και
αρνήθηκε να ανεβάσει το ποσό των δευτερευόντων εσόδων του στα 500 φιορίνια.
Δεν παραλείπει, βεβαίως, να αναφερθεί στην κολακευτική προοπτική του
διορισμού του στο Πανεπιστήμιο του Βερολίνου, η οποία προφανώς θα
ανησυχούσε τους υπεύθυνους στη Χαϊλδεμβέργη.

Στο σημείο αυτό πρέπει ίσως να κάνουμε μια μικρή στάση, για να επισημάνουμε
τα δόλια μέσα ­ που φτάνουν ακόμη και στα όρια της συνωμοσίας ­ τα οποία
χρησιμοποιούν ενίοτε οι πανεπιστημιακοί δάσκαλοι, προκειμένου να πετύχουν
την αύξηση των αποδοχών τους εις βάρος του κρατικού προϋπολογισμού.
Πληροφορούν ο ένας τον άλλον, όταν είναι φίλοι μεταξύ τους, για τις
οικονομικές δυνατότητες της πολιτείας πίσω από την πλάτη των αρχών και δεν
διστάζουν να προβούν ακόμη και σε ανακριβείς δηλώσεις για το πραγματικό
ύψος των αποδοχών τους. Είναι προφανές ότι αν η πρακτική αυτή γενικευόταν
θα έπληττε καίρια τα συμφέροντα του συνόλου και θα υπονόμευε επικίνδυνα την
πορεία μιας χώρας σε μια εύρωστη και ανταγωνιστική οικονομία που είναι,
όπως όλοι το γνωρίζουμε, το αποκλειστικό μέλημα των εκάστοτε κυβερνώντων.

Ευτυχώς, όμως, οι φύλακες έχουν γνώση. Ξέρουν καλά τα σκοτεινά σχέδια αυτών
που επιβουλεύονται την οικονομική ανάπτυξη του κράτους και φροντίζουν να τα
εξουδετερώσουν. Λαμπρό παράδειγμα αυτής της αταλάντευτης επαγρύπνησης είναι
η απάντηση των αρχών στην επιστολή του Χέγκελ, μέσω του προπρύτανη Daub. Ο
τελευταίος αρκείται να αντιγράψει για λογαριασμό του φιλοσόφου την επιστολή
που έλαβε από τον αυλικό σύμβουλο Eichrodt, στον οποίο προφανώς ανήκει η
τελική ευθύνη του διορισμού. Γράφει λοιπόν ο αυλικός σύμβουλος, ύστερα από
την έκφραση της ευαρέσκειάς του για την αρχική αποδοχή εκ μέρους του Χέγκελ
της πρότασης του πανεπιστημίου: «Ως προς τον όρο της δωρεάν κατοικίας, το
αίτημα δεν μπορεί να ικανοποιηθεί, γιατί ούτε ο καθηγητής Fries ούτε
κανένας άλλος καθηγητής είχε ποτέ δωρεάν κατοικία· πλήρωνε ετήσιο
προκαθορισμένο ενοίκιο για την εγκατάστασή του στον βοηθητικό χώρο D. Καθώς
όμως το κτίριο αυτό θα χρησιμοποιηθεί εφεξής για άλλους σκοπούς, η
δυνατότητα να λυθεί από το πανεπιστήμιο το πρόβλημα της εγκατάστασης
αποκλείεται».

Η πρώτη αυτή απότομη άρνηση μετριάζεται κάπως από τη συνέχεια. Ο αυλικός
σύμβουλος δεν έχει καμία αντίρρηση να αυξηθεί ο μισθός στα 1.500 φιορίνια
«αλλά με τρόπο ώστε η αξία σε χρήμα της ποσότητας σιταριού και καλαμποκιού
που ο κ. Χέγκελ θα απαιτήσει να αφαιρεθεί από τον μισθό». Το μέτρο αυτό
μόνο φαινομενικά είναι σκληρό· στην πραγματικότητα, όπως το επισημαίνει ο
αυλικός σύμβουλος, υπάρχει «αισθητή διαφορά της τιμής του μοδίου από τη
Νυρεμβέργη στη Χαϊλδεμβέργη: ενώ στην πρώτη το σιτάρι στοιχίζει 5,3
φιορίνια ανά μόδιο και το καλαμπόκι 4 φιορίνια, στη δεύτερη οι τιμές
ανέρχονται σε 14 και 10 φιορίνια, αντιστοίχως».

Ολα δείχνουν ότι ο Χέγκελ θέλησε να καρπωθεί αυτή τη διαφορά· προσέκρουσε
όμως στον άγρυπνο έλεγχο των ιθυνόντων. Ευτυχώς. Γιατί ένας Θεός ξέρει σε
τι αλόγιστες σπατάλες θα είχε ξοδέψει το επιπλέον σιτάρι και καλαμπόκι που
θα κέρδιζε στη Χαϊλδεμβέργη.


</TEXT>
