<CC>

Γ. ΒΩΚΟΣ
ΤΟ ΒΗΜΑ, 14-09-1997
Κωδικός άρθρου: B12446B052
</CC>

<TITLE>

                          Φιλοσοφικές συναντήσεις

</TITLE>

<TEXT>

Την προηγούμενη φορά είχαμε εγκαταλείψει τον Λάιμπνιτς στο Αμστερνταμ, να
συναντά διάφορους φίλους του Σπινόζα που κατοικούσαν εκεί και να προσπαθεί,
με τη μεσολάβησή τους, να πετύχει μια συνάντηση με τον επικίνδυνο φιλόσοφο
της Χάγης. Τις τέσσερις εβδομάδες που ο Λάιμπνιτς πέρασε στο Αμστερνταμ
συναναστράφηκε τον Χούντε και τον Σούλερ, δύο ανθρώπους που ανήκαν στο
στενό περιβάλλον του Σπινόζα· ο δεύτερος, μάλιστα, του έδωσε να διαβάσει τη
σημαντική επιστολή στην οποία ο Σπινόζα εξηγείται ως προς τη δύσκολη έννοια
του απείρου, καθώς και δύο επιστολές που αφορούσαν την Αγία Γραφή και τον
χριστιανισμό. Πιστός στις συνήθειές του, ο Λάιμπνιτς όχι μόνο διάβασε τα
κείμενα αλλά και τα αντέγραψε σχολιάζοντάς τα.

Εχοντας προετοιμάσει με επιμέλεια το έδαφος, ο Λάιμπνιτς φθάνει στη Χάγη,
όπου μπορεί επιτέλους να συναντήσει τον ίδιο τον Σπινόζα. Δεν γνωρίζουμε
τις ακριβείς ημερομηνίες των συναντήσεων· αυτό που ξέρουμε είναι ότι οι δύο
άνδρες συναντήθηκαν πολλές φορές και για πολλές ώρες ­ σύμφωνα με τη
μαρτυρία του Λάιμπνιτς, όπως την έχει καταθέσει ο ίδιος στην επιστολή που
έγραψε τον Φεβρουάριο του 1677 στον αβά Galloys: «Ο Σπινόζα πέθανε αυτόν
τον χειμώνα. Τον είδα περνώντας από την Ολλανδία και του μίλησα πολλές
φορές και για πολλές ώρες». Ηδη στην επιστολή αυτή έχουν αποσιωπηθεί οι
δυσκολίες για την πραγματοποίηση της συνάντησης, η οποία παίρνει έτσι την
όψη ουδέτερου γεγονότος που συνέβη απρόσκοπτα.

Για μία τουλάχιστον από τις επισκέψεις έχουμε συγκεκριμένες λεπτομέρειες,
οι οποίες οφείλονται, και τη φορά αυτή, στον Λάιμπνιτς: «Μετά από το γεύμα
πέρασα μερικές ώρες με τον Σπινόζα· μου είπε ότι την ημέρα που
κατακρεούργησαν τους αδελφούς De Witt, θέλησε να βγει ο ίδιος τη νύχτα και
να κολλήσει στον τοίχο, κοντά στον τόπο της δολοφονίας, ένα χαρτί στο οποίο
υπήρχαν οι λέξεις "οι τελευταίοι των βαρβάρων". Τον εμπόδισε όμως ο
σπιτονοικοκύρης του κλείνοντας την πόρτα του σπιτιού γιατί, αν έβγαινε,
κινδύνευε να λιντσαριστεί και ο ίδιος. Ο Σπινόζα δεν έβλεπε καλά τα
μειονεκτήματα των νόμων της κίνησης του κ. Καρτέσιου και εξεπλάγη όταν
άρχισα να του δείχνω ότι παραβίαζαν την ισότητα αιτίας και αποτελέσματος».

Μίλησαν λοιπόν, και μάλιστα επί ώρες, για πολιτική και επιστήμη. Το
περίφημο επεισόδιο που αναφέρει ο Σπινόζα στον Λάιμπνιτς σχετίζεται με την
αιματηρή εξέγερση του πλήθους, το 1672, εναντίον της φιλελεύθερης πολιτικής
των αδελφών De Witt, την οποία ασπαζόταν ο Σπινόζα, παρ' όλο που έβλεπε ότι
η απληστία και η υβριστική υπεροψία των πάμπλουτων εμπόρων, οι οποίοι
στήριζαν τους De Witt, οδηγούσαν μοιραία στην καταστροφή. Τους προτιμούσε,
όμως, γιατί απέναντι ορθωνόταν απειλητική η σκληροπυρηνική και μικρονοϊκή
βαρβαρότητα των θεολόγων και των στρατιωτικών που πίστευαν ότι η μοίρα τούς
είχε διορίσει μυστικοσυμβούλους της αλήθειας.

Μίλησαν όμως και για φιλοσοφία. Εξέτασαν την οντολογική απόδειξη της
ύπαρξης του Θεού και την τελειότητά του. Στο σημείο αυτό η συζήτηση πρέπει
να πήρε έντονο χαρακτήρα και τεχνική μορφή, αν πιστέψουμε αυτά που γράφει ο
Λάιμπνιτς: «Οταν ήμουν στη Χάγη έδειξα στον Σπινόζα αυτήν την
επιχειρηματολογία και την έκρινε στέρεη. Καθώς όμως στην αρχή είχε πολλές
αντιρρήσεις, την έγραψα σε ένα φύλλο χαρτί και του τη διάβασα».

Τέλος, μπορούμε να έχουμε, πάλι χάρη στον Λάιμπνιτς, μια κάπως αμεσότερη
και πιο ζωντανή εικόνα των συναντήσεών τους. Σε μία από αυτές, πράγματι, ο
Σπινόζα σηκώθηκε, άνοιξε το συρτάρι του μικρού τραπεζιού στο οποίο έγραφε
και πήρε το χειρόγραφο της Ηθικής, το οποίο έδειξε στον Λάιμπνιτς, χωρίς
όμως να τον αφήσει να το πιάσει με τα χέρια του. Στο σημείο αυτό ο Σπινόζα
φαίνεται ότι αρνήθηκε ρητά να ικανοποιήσει την επιθυμία του επισκέπτη του,
όπως και δεν απάντησε παρά μόνο σε μία από τις επιστολές που του έστειλε ο
Λάιμπνιτς.

Πρέπει να υποθέσουμε πως ο Σπινόζα ήταν καχύποπτος άνθρωπος, όπως δηλώνεται
και από τη λέξη που διάλεξε για να κοσμήσει τη σφραγίδα με την οποία
ασφάλιζε τις επιστολές του: «πρόσεχε»· η καχυποψία του, όμως, πρέπει να
είναι σαν αυτήν που ενστικτωδώς αναπτύσσουν ορισμένοι άνθρωποι γιατί έχουν
να υπερασπισθούν τη ζωή τους και τη σκέψη τους. Στην περίπτωση πάντως του
Λάιμπνιτς το ένστικτο του Σπινόζα φαίνεται να λειτούργησε σωστά. Γιατί δεν
γνώριζε ότι ο άνθρωπος με τον οποίο συνομιλούσε λίγους μήνες πριν από τον
θάνατό του και στον οποίο είχε αποστείλει ο ίδιος, το 1672, ένα αντίτυπο
της Θεολογικοπολιτικής Πραγματείας δεν έτρεφε ακριβώς τα φιλικότερα
αισθήματα απέναντί του. Πράγματι, μόλις ο Λάιμπνιτς διάβασε το βιβλίο,
φρόντισε να γράψει αμέσως στον δάσκαλό του, τον Thomasius, για «κάποιον
Μπαρούχ Σπινόζα, Εβραίο που έδιωξαν από τη Συναγωγή, εξαιτίας των τερατωδών
αντιλήψεών του, όπως μου γράφουν από την Ολλανδία». Εντυπωσιακή άγνοια εκ
μέρους του Λάιμπνιτς, όταν βρίσκεται σε αλληλογραφία με τον ίδιο τον
Σπινόζα τουλάχιστον από τον Οκτώβριο του 1671 και όταν, την ίδια περίπου
στιγμή που γράφει στον Thomasius, φροντίζει να στείλει και μια επιστολή
στον Σούλερ, φίλο του Σπινόζα, παρακαλώντας τον να μεταφέρει στον τελευταίο
τη «μεγάλη εκτίμηση που τρέφει στο πρόσωπό του».

Ο Λάιμπνιτς διάβασε την Ηθική, όπως όλος ο κόσμος, τυπωμένη στα Εργα που
εκδόθηκαν μετά από τον θάνατο του Σπινόζα. Τη μελέτησε και πήρε προσεκτικά
εκτενείς σημειώσεις. Οπως είναι γνωστό, στράφηκε με βιαιότητα εναντίον του
συγγραφέα της, στον οποίο αναγνώρισε περίπου ένα άκρως επικίνδυνο κακοποιό
στοιχείο. Δοκίμασε, με όλους τους τρόπους, να στρέψει το διανοούμενο κοινό
της Ευρώπης εναντίον του Σπινόζα, τον οποίο, εξάλλου, χρησιμοποίησε για να
καταγγείλει τη φιλοσοφία του Καρτέσιου, καθώς θεωρεί ότι η σπινοζική
φιλοσοφία είναι η συνεπής απόληξή της. Ολα αυτά είναι γνωστά και συγγνωστά
και μπορούν να εκτιμηθούν με γνώμονα την πρόταση του Καντ που θέλει τη
μεταφυσική «πεδίο μάχης».

Υπάρχει κάτι άλλο, πιο εντυπωσιακό. Υστερα από την ανάγνωση της Ηθικής, ο
Λάιμπνιτς θα δοκιμάσει να διαγράψει οποιαδήποτε προσωπική σχέση με τον
Σπινόζα· και επειδή αυτό είναι αδύνατον, θα επιχειρήσει να μειώσει στο
ελάχιστο τη σημασία των συναντήσεων που είχε μαζί του: «Είδα τον κ. De la
Court, καθώς και τον Σπινόζα, επιστρέφοντας από τη Γαλλία μέσω Αγγλίας και
Ολλανδίας, και έμαθα από αυτούς μερικές νόστιμες ιστορίες για τα πράγματα
που συνέβαιναν εκείνη την εποχή». Για την ιστορία, αναφέρω ότι το βιβλίο
του Λάιμπνιτς στο οποίο γίνεται αυτή η εξομολόγηση ονομάζεται Θεοδικία.


</TEXT>
