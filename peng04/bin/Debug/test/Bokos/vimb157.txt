<CC>

Γ. ΒΩΚΟΣ
ΤΟ ΒΗΜΑ, 27-07-1997
Κωδικός άρθρου: B12439B032
</CC>

<TITLE>

                         Μια φιλοσοφική συνάντηση

 </TITLE>

<TEXT>

Συνήθως μας ενοχλούν τα πάθη των μεγάλων. Τους θέλουμε αψεγάδιαστους,
άψογους, τέλειους. Ακόμη περισσότερο, όμως, μας ενοχλούν οι μικρότητές
τους· κρίνουμε ότι το ποταπό, το χαμερπές, το ιταμό δεν έχουν θέση στη ζωή
τους, η οποία θέλουμε να ξετυλίγεται πάντοτε στην περιοχή του υψηλού, του
αγαθού και του ωραίου. Από εκεί μάλιστα, τις περισσότερες φορές, γράφουμε
τη βιογραφία τους ­ αν βεβαίως εξαιρέσει κανείς την πρόσφατη μανία κάποιων
αμερικανών ριζοσπαστών συγγραφέων που εξαντλούν τη ζωηρή ιδιοσυγκρασία τους
ιδρώνοντας, μόνος του ο καθένας, στο κρεβάτι των ανθρώπων των οποίων
ανέλαβαν να βγάλουν στη φόρα τα άπλυτα.

Υπάρχουν ωστόσο περιπτώσεις όπου η συμπεριφορά ενός μεγάλου και ιστορικού
προσώπου είναι τόσο συνηθισμένη, μοιάζει τόσο πολύ με τη δική μας ή,
αντίθετα, διαφέρει σε τέτοιο βαθμό από το τι έχουμε κάνει οι ίδιοι ή
φανταζόμαστε ότι θα είχαμε κάνει σε ανάλογες περιστάσεις ώστε το ενδιαφέρον
κινείται, κατά κάποιον τρόπο, από μόνο του. Αυτό συμβαίνει με τον μεγάλο
φιλόσοφο Λάιμπνιτς και τις σχέσεις του με τον Μπαρούχ Σπινόζα.

Ο Σπινόζα έχει δύσκολη ζωή· αφορισμένος και διωγμένος από τη Συναγωγή στα
είκοσι τέσσερά του χρόνια, είναι αναγκασμένος να στηριχτεί στις δικές του
δυνάμεις για να ζήσει. Αποφασίζει να μάθει μια τέχνη και να την ασκήσει:
κατασκευάζει φακούς για τηλεσκόπια και μικροσκόπια. Αυτοδίδακτος φιλόσοφος,
αφιερώνει τον περισσότερο χρόνο του στον στοχασμό και αποσύρεται από την
αγορά. Εχει όμως φίλους και συντρόφους· δημιουργείται γύρω του ένας
ανθρώπινος κύκλος, ο οποίος βρίσκεται σε συνεχή πολιτική ετοιμότητα και
φιλοσοφική εγρήγορση. Ο λόγος κυκλοφορεί, συνήθως, μέσω της αλληλογραφίας
ενώ δεν είναι σπάνιες και οι συναντήσεις των μελών της παρέας. Τα θέματα
που συζητιούνται αφορούν κυρίως την πολιτική, τη θρησκεία και τη φιλοσοφία.
Ως προς την τελευταία, η προσοχή όλων είναι στραμμένη στον Σπινόζα και στην
προσπάθειά του να επεξεργαστεί μια νέα φιλοσοφία σε απόσταση αλλά και
συνάφεια με την καρτεσιανή. Οι προτάσεις του έργου που αργότερα θα
ονομαστεί Ηθική κυκλοφορούν μεταξύ των φίλων, οι οποίοι τις συζητούν, τις
κρίνουν και, όταν δεν τις καταλαβαίνουν, ζητούν τη συνδρομή του Σπινόζα.

Τα νέα κυκλοφορούν γρήγορα στην Ολλανδία του 17ου αιώνα και η φήμη του
Σπινόζα, ήδη γνωστού από το επεισόδιο της Συναγωγής, ξεπερνά πολύ σύντομα
τα όρια του φιλικού κύκλου. Γίνεται γνωστός σε όλη τη μορφωμένη Ευρώπη και
πολλοί είναι αυτοί που ενδιαφέρονται να γνωρίσουν τη σκέψη του «Εβραίου από
το Αμστερνταμ» αλλά και να τον συναντήσουν προσωπικά. Οπως συμβαίνει όμως
σε αυτές τις περιπτώσεις, δεν υπάρχουν μόνο οι φίλοι· οι εχθροί είναι πολύ
περισσότεροι και το ενδιαφέρον τους να γνωρίσουν τον αντίπαλο είναι όχι
μόνο ζωηρό αλλά και ενίοτε τυραννικό. Ο Σπινόζα γνωρίζει καλά το διπλό αυτό
ενδιαφέρον και φυλάγεται όσο το δυνατόν περισσότερο. Συμβουλεύει συνεχώς
τους φίλους του να είναι προσεκτικοί, να μιλούν λίγο και να μην
εμπιστεύονται στον πρώτο τυχόντα τις φιλοσοφικές προτάσεις της Ηθικής που
τους ενθουσιάζουν. Χαμένος κόπος· είναι δύσκολο για τους ανθρώπους να
κρατήσουν το στόμα τους κλειστό και όταν αγαπούν και όταν φθονούν.

Το 1675 ο Σπινόζα μαθαίνει, μέσω φίλων του, ότι ο Λάιμπνιτς, που τότε
βρισκόταν στο Παρίσι, θέλει να γνωρίσει και τα γραφτά του και τον ίδιο. Το
λιγότερο που μπορούμε να πούμε είναι ότι η ιδέα δεν τον ενθουσιάζει
καθόλου, παρ' όλο που γνωρίζει πολύ καλά την αξία του Λάιμπνιτς και την ήδη
λαμπρή σταδιοδρομία του. Μηνύει στους φίλους του να είναι ιδιαίτερα
προσεκτικοί και ανησυχεί πολύ για τους λόγους που έφεραν τον Λάιμπνιτς στο
Παρίσι. Τι δουλειά έχει στη γαλλική πρωτεύουσα ο σύμβουλος ενός γερμανού
ηγεμόνα;

Είναι αλήθεια ότι τούτος 'δώ ο σύμβουλος δεν είναι ο πρώτος τυχών. Καθόλου
αυτοδίδακτος αυτός στη φιλοσοφία αλλά με τόσο προσωπικές και πρωτότυπες
ιδέες ώστε η διδασκαλία που δέχτηκε αποτέλεσε μάλλον εμπόδιο παρά ερέθισμα·
με λαμπρές σπουδές νομικών στο Πανεπιστήμιο του Altdorf και με γνώσεις
τέτοιες, από την παιδική του σχεδόν ηλικία, σε όλους τους τομείς του
επιστητού, που προκαλούν το δέος ακόμη και των ειδικών, ο Λάιμπνιτς είναι
αποφασισμένος να διεκδικήσει και να κατακτήσει τη θέση του στον κόσμο, όπου
και θέλει να παίξει πρωταγωνιστικό ρόλο. Μονίμως εγκατεστημένος στο άμεσο
περιβάλλον των ισχυρών και των αρχόντων, γοητευμένος από τη συναναστροφή
του μαζί τους, με το αγέρωχο ύφος, τη χάρη και την άνεση που εξασφαλίζουν η
απρόσκοπτη επιτυχία και η καθολική αποδοχή, ο σύμβουλος εκπροσωπεί ό,τι πιο
ξένο μπορεί να φανταστεί κανείς από τον φιλόσοφο - τεχνίτη που εκείνη την
εποχή είναι συγκεντρωμένος στην τελική σύνταξη της Ηθικής.

Στην προκειμένη περίπτωση, η επιθυμία του Λάιμπνιτς να συναντηθεί με τον
Σπινόζα προσλαμβάνει τις διαστάσεις τολμηρού βήματος, καθώς ο τελευταίος
είναι ήδη ο αποτρόπαιος συγγραφέας της Θεολογικοπολιτικής Πραγματείας,
φόβος και τρόμος όλων των υγιώς σκεπτομένων συμπολιτών του ­ ξέρετε τώρα
ποιους εννοώ: εκείνους που έχουν αναλάβει να μας μαντρώσουν στον σωστό
δρόμο πάση θυσία, ακόμη και χωρίς να το θέλουμε, μια και, προφανώς, τον
γνωρίζουν και τον βαδίζουν εκ γενετής και δεν μπορούν να ανεχτούν
οποιαδήποτε παρέκκλιση από αυτόν. Για την εποχή που μιλούμε ­ αλλά πόσο
διαφέρουν μεταξύ τους οι εποχές; ­ τα πράγματα δεν είναι καθόλου εύκολα για
όσους δεν σκέφτονται όπως πρέπει· και η γενική κατακραυγή εναντίον του
Σπινόζα έχει πάρει τον χαρακτήρα ανοιχτής δίωξης: όλοι σχεδόν θέλουν τον
αφανισμό του. Παρά ταύτα ο Λάιμπνιτς θα επιμείνει στην απόφασή του και η
επιμονή του θα στεφθεί, και εδώ, με την αναμενόμενη επιτυχία: οι δύο
φιλόσοφοι θα συναντηθούν στο σπίτι του Σπινόζα, στη Χάγη, όπου ο Λάιμπνιτς
φτάνει ύστερα από τέσσερις εβδομάδες παραμονής στο Αμστερνταμ, όπου
προλαβαίνει να συναναστραφεί σημαντικά μέλη του σπινοζικού κύκλου και να
ενημερωθεί από πρώτο χέρι για τις ιδέες του ανθρώπου που θέλει να δει.

Αλλά για τη συνάντηση αυτή, τη σημασία της και τις λεπτομέρειές της θα
γίνει λόγος σε επόμενη επιφυλλίδα.

</TEXT>
