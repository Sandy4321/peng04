<CC>
ΑΡΘ
ΠΛΩΡΙΤΗΣ Μ. 
ΤΟ ΒΗΜΑ, 27-09-1998
Κωδικός άρθρου: B12500B022
</CC>

<TITLE>


                         «Ανοίξω το στόμα μου...»

</TITLE>

<TEXT>


        Φιλοξενώ ευχαρίστως το παρακάτω εισαγγελικό γράμμα:

Αξιότιμε κύριε,

ΕΝ αρχή θα ήθελα να κάνω δύο δηλώσεις, προς αποφυγήν παρεξηγήσεων. Πρώτον,
δεν τρέφω ιδιαίτερη συμπάθεια για τις ΗΠΑ (δηλαδή, τον Λευκό και τους
άλλους «οίκους» τους), που τις θεωρώ ακραίαν έκφραση ιμπεριαλισμού,
δολαρισμού (αν υπάρχει αυτός ο όρος για τη λατρεία του δολαρίου) και
«κανιβαλισμού» όχι μόνο απέναντι στις άλλες χώρες αλλά και απέναντι στους
υπηκόους τους, και των υπηκόων αναμεταξύ τους. Δεν έχω εξάλλου καμιά
«αδυναμία» στον Πρόεδρο Κλίντον, που αποτελεί (όπως και οι προκάτοχοί του)
άξιαν ενσάρκωση αυτής της έκφρασης βίας και ψεύδους, αρπακτικότητας και
αμοραλισμού προς όλα τα σημεία του ορίζοντα.

Εν τούτοις, η επιστολή μου δεν έχει πολιτικά κίνητρα και στόχο. Επειδή ­
και εδώ, έρχεται η δεύτερη δήλωση ­ είμαι συνταξιούχος εισαγγελεύς. Και με
την ιδιότητά μου αυτήν, και μόνο, θα επιχειρήσω να σχολιάσω τη σεξ-οδύσσεια
του κ. Κλίντον, που σκανδαλίζει, ερεθίζει, γαργαλίζει, συγκλονίζει την
Υφήλιο. Ας μου επιτραπεί, λοιπόν, να γίνω και εγώ, με το ελάχιστο μέγεθός
μου, «ελεύθερος ανακριτής» ­ χωρίς αυτό να στοιχίσει ούτε οβολό στο δημόσιο
και χωρίς όσα θα γράψω να εκληφθούν ως συνηγορία υπέρ οποιουδήποτε
προσώπου, θεσμού ή τόπου.

Α Πώς είναι δυνατόν να θεωρείται αξιόπιστη μάρτυς η δ. Μόνικα Λιουίνσκι;
Τουτέστι, μια γυναίκα που, με απύθμενη αναισχυντία, καταθέτει μια σειρά από
ακατονόμαστες πράξεις, των οποίων όχι μόνο άβουλο θύμα δεν υπήρξε, αλλά
αντίθετα, ηθικός (τρόπος του λέγειν) αυτουργός και συναυτουργός. Μια
γυναίκα, που ομολογεί απερίφραστα πως εκείνη «ρίχτηκε» στον κ. Μπιλλ, πως
λυπάται επειδή ο υψηλός «παρτεναίρ» της την «άφηνε με το νερό στο στόμα»
(που λέει ο λόγος), μη επιτρέποντάς της να «ολοκληρώσει» τις περιποιήσεις
που του επιδαψίλευε, και πως θρηνεί επειδή οι συνευρέσεις τους
περιορίσθηκαν σε μια ισχνή ντουζίνα.

Τα δικαστήρια όλου του κόσμου θεωρούν επιβαρυντικό στοιχείο τον «πρότερον
ανέντιμον βίον» του κατηγορουμένου. Το ίδιο ισχύει και για τους μάρτυρες με
βεβαρημένο ποινικό μητρώο, που θεωρούνται εξ ορισμού ύποπτοι. Πώς, λοιπόν,
ο υπερηθικός εισαγγελεύς, το υπερηθικό Κογκρέσσο, η υπερηθική αμερικανική
κοινωνία δέχονται σαν ατράνταχτες αλήθειες τους ισχυρισμούς μιας μάρτυρος,
που η ηθική της είναι τόσο άσπιλη όσο και το διαβόητο μπλε φόρεμά της και
που η διακαέστερη ευχή και προσευχή της ήταν: «Ανοίξω το στόμα μου και
πληρωθήσεται σπέρματος»;

Μα ­ θα μου αντιτείνετε ­ ο ίδιος ο Κλίντον επιβεβαίωσε τα λεχθέντα της
Μόνικας. Ναι, αλλά η μάρτυς θα έπρεπε να είχε εξαιρεθεί αυτεπαγγέλτως πριν
καν κληθεί ο κατηγορούμενος για ανάκριση. Το ομολογημένο «ποιόν» της έκανε
αυτομάτως διάτρητα τα λεγόμενά της.

Β Αλλ' ακόμα και αν παραβλέψουμε αυτό το «τυπικό» κώλυμα:

Πώς εισαγγελεύς, Κογκρέσο, Τύπος, πολίτες δεν «ψυλλιάστηκαν» από το
καταπληκτικό μνημονικό της ευτραφούς και ευρυστόμου δ. Λιουίνσκι; Η οποία
θυμάται ακριβέστατα όχι μόνο τις χρονολογίες, αλλά και τις ώρες και τα
λεπτά και την ωρολογιακή διάρκεια των περιπαθών περιπτύξεών της με τον
Κλίντον, λες και κρατούσε χρονόμετρο σαν ελλανοδίκης αθλητικού στίβου, και
μόλις «τελείωνε» κατέγραφε τα πάντα σε «ημερολόγιο καταστρώματος» και
καταστροφής του ινδάλματός της.

Πώς όλοι αυτοί δεν απόρησαν για τη φροντίδα της ίδιας και της μαμάς της να
διαφυλάξουν ανέγγιχτο το μπλε φόρεμα, σαν ρομαντικό ενθύμιο των θωπευτικών
και στοματικών επιδόσεων της νεάνιδος, και σαν σώμα του προεδρικού
εγκλήματος επί του πολυκαμπύλου σώματός της; Πώς δεν «εξεθαμβήθησαν» για
την αυτοθυσία της να καταθέσει όλες αυτές τις «σκαμπρόζικες» λεπτομέρειες,
που διασύρουν την ίδια πολύ περισσότερο απ΄τον Κλίντον;

Δεν υποψιάστηκαν τάχα πως όλη αυτή η περιπέτεια των σεξ-επαφών Προέδρου και
γραμματέως ήταν μια «μηχανή» που την έστησαν και την λάδωσαν κάποιοι,
λαδώνοντας προς τούτο και την (οσιο)μάρτυρα; Δεν τους πέρασε απ' τον νου
πως αυτοί υπέδειξαν στη Μόνικα να προκαλέσει και να παγιδεύσει τον γνωστό
για την ποδογυρο-μανία του Μπιλλ, και να φέρουν στο φως τα άπλυτά του, δια
μέσου του άπλυτου φορέματος και του πολλαπλώς απύλωτου στόματος της δ.
Λιουίνσκι; Δεν εσκέφθηκαν να ερευνήσουν με τα δαιμόνια λαγωνικά τους και με
τους Αργους των κομπιούτερ τους, όχι την πασίγνωστη πια σωματική επιφάνεια
της «εθνικής» Μόνικας, αλλά την οικονομική τοιαύτη, πριν αυτή «γνωρίσει»
(με την Βιβλική έννοια) τον Πρόεδρο και μετά την «γνωρισμία» τους;

Γ Ο περινούστατος συνάδελφός μου κ. Κέννεθ Σταρ εξόδεψε 40 εκατομμύρια
δολάρια (12 δισεκατομμύρια δραχμές) των αμερικανών φορολογουμένων για να
αποκαλύψει ότι ο Πρόεδρός τους αρέσκεται σε διαφόρων ειδών ερωτικές
διαστροφές και, άρα, είναι ακατάλληλος για τη θέση του και για την ψήφο
τους. Από την έκθεσή του, εν τούτοις, προκύπτει ότι ο σούπερμαν αυτός της
ηθικής και πρωθιερέας του αμερικανικού πουριτανισμού, επί μήνες ολόκληρους
ηδονιζόταν, σκαλίζοντας ενδελεχέστατα την στοματική κοιλότητα και τις
κυλόττες της δ. Μόνικας, ακούγοντας και καταγράφοντας μέχρι κεραίας τις
σεξ-ατασθαλίες του κ. Κλίντον. Αν ο Μπιλλ και η Μόνικα ενέχονται για
στιγμιαίο στοματικό και τηλεφωνικό έρωτα, ο κ. Σταρ ελέγχεται για καθ'
έξιν, συρροήν και εξακολούθησιν ακουστικό έρωτα αλλά και γραπτικό τοιούτον.
Και κατά την γνωστή νομική αρχή, «Ενοχος ένοχον ου ποιεί»...

Αν υπήρχε τρόπος να φτάσει η επιστολή μου στους θαυμαστές του κ. Σταρ, θα
τους υπενθύμιζα τι γράφει, όχι ένας νομικός, αλλά ένας ιερωμένος και
μάλιστα πατριάρχης, ο Φώτιος ­ που ο ευσεβέστατος αμερικανός συνάδελφός μου
δεν θ' αμφισβητήσει τη σοφία του, πολύ περισσότερο που ο Φώτιος έχει
αναγορευθεί άγιος. Εγραφε, λοιπόν, το 866, ο τότε οικουμενικός προκαθήμενος
στον άρχοντα (βασιλέα) της Βουλγαρίας Βόγορη - Μιχαήλ:


«Αριστον δικαστή να θεωρείς εκείνον που θηρεύει την φύση του δικαίου και,
αφού την βρει, την προάγει με ορθότητα. Και που είναι γρήγορος στην
θεραπεία των αδικιών, βραδύς δε στην τιμωρία των αδικητών. Και είναι
υπεράνω χρημάτων, αλλά όχι υποκάτω της εξουσίας. Και συγκρατεί την οργή
του, και δεν ηττάται από συμπάθειες. Και μοναδική του συγγένεια και φιλία
και πίστη είναι να δικάζει με πνεύμα δικαιοσύνης, και αισθάνεται απέχθεια
και έχθρα και θεωρεί διασυρμό την αδικία».

Μπορεί κανείς να ισχυρισθεί ότι διαθέτει έστω και ένα απ' αυτά τα θεμελιώδη
προσόντα ο κ. Σταρ, ο εμπαθής, ο φανατικός, ο ιεροεξεταστής, ο μαινόμενος
ωτακουστής, με τις σκοτεινές διασυνδέσεις;

Δ Ανάλογη εμπάθεια και φαρισαϊσμό επιδείχνει και αποδείχνει το Κογκρέσσο,
που (υποτίθεται) μάχεται για την ηθική της κοινωνίας και την προστασία των
πολιτών από συκοφαντίες και σπιλώσεις, και εν τούτοις σπεύδει να ταΐσει το
αμερικανικό και παγκόσμιο κοινό με την πορνολόγο και λασποβόλο έκθεση του
κ. Σταρ. Αλλά τοιούτοι έδοξαν αρχιερείς στους σεμνοτυφότατους Αμερικανούς,
που ηδονίζονται κατ' ιδίαν με την σεξοφιλολογία, λιθοβολώντας την δημόσια,
στο όνομα πάντα της ηθικής και της αλήθειας ­ αυτών των κατάφωτων προθηκών,
που αποκρύβουν τους σκοτεινούς πρωταθλητές της διαφθοράς, της
εκμετάλλευσης, της λεηλασίας, της αναλγησίας, του ταρτουφισμού.

Ε Ποιο είναι το συμπέρασμα, λοιπόν; Ποιο άλλο από το γνωστό ανακριτικό
αξίωμα «Τίνα οφελεί;» ­ που, και πάλι, το έχει διατυπώσει, όχι ένας
νομοδιδάσκαλος, αλλά ένας φιλόσοφος και ποιητής, ο Σενέκας, στην Μήδειά
του: «Αυτός που οφελείται από ένα έγκλημα, αυτός είναι ο δράστης» («Cui
prodet sceltus, is fecit»).

Και ποιοι ωφελούνται από την σεξο-πομπή και τη διαπόμπευση του Κλίντον;
Φυσικά, οι κάθε λογής αντίπαλοί του (πολιτικοί, οικονομικοί κλπ.), που
έχουν κάθε λόγο να τον θέσουν εκποδών, εν όψει των βουλευτικών εκλογών του
Νοεμβρίου και των προεδρικών του 2001. Για να φέρουν στον πάλλευκο Οίκο
κάποιον περισσότερο «δικό τους» και περισσότερο πειθήνιο στα επιχειρηματικά
και ψυχοπλαστικά θέσφατά τους. Και το επιχειρούν, με όργανα έναν Γκοτζίλα
της Θέμιδος και μια Δαλιδά της γλωσσοπρακτικής, που αναγορεύθηκαν λυδία
λίθος του ήθους μιας κοινωνίας, της οποίας είναι πανάξια γεννήματα.

ΔΙΑ ΤΑΥΤΑ προτείνω να αντικατασταθεί η ρήση στον θυρεό των ΗΠΑ «Ε pluribus
unum» («Από τους πολλούς, ένα»), με την αναφώνηση του Θερσίτη στον
σαιξπηρικό Τρωίλο και Χρύσιδα: «Ολα είναι πόλεμοι και λαγνεία» («Wars and
lechery»). Και όχι μόνο στις ΗΠΑ...

Με κάθε τιμή

Σ.Κ.

Και για την αντιγραφή

Μ.ΠΛ.

</TEXT>
