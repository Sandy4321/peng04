<CC>
ΚΡΙ
ΠΛΩΡΙΤΗΣ Μ. 
ΤΟ ΒΗΜΑ, 23-08-1998
Κωδικός άρθρου: B12495B021
</CC>

<TITLE>


                         Ενα καταλυτικό Ημερολόγιο

</TITLE>

<TEXT>


        Η ΑΠΡΟΣΜΕΝΗ τελετή που έγινε πρόσφατα στην Πετρούπολη ­ η επίσημη
        ταφή των λειψάνων της τσαρικής οικογένειας, που είχε εκτελεσθεί απ'
τους Μπολσεβίκους, το 1918 ­ έφερε πολλά δάκρια στους νοσταλγούς του
τσαρικού καθεστώτος (υπάρχουν και τέτοιοι), πολλήν οργή στους νοσταλγούς
του σοβιετικού τοιούτου (αυτοί παραϋπάρχουν, ακόμα, στη Ρωσία) και πολλές
μνήμες στους εραστές της Ιστορίας.

Τις μνήμες αυτές πλουτίζει ένα βιβλίο, δυσεύρετο σήμερα. Ενα βιβλίο αφόρητα
πληκτικό, αλλά και εκπληκτικό ταυτόχρονα: το Προσωπικό Ημερολόγιο του
Νικολάου Β' (Ιούλιος 1914 ­ Ιούλιος 1918), που είχε εκδοθεί, το 1934, στο
Παρίσι, σε γαλλική μετάφραση, και με πρωτοβουλία, προφανέστατα, των εκεί
και τότε Ρώσων «εμιγκρέδων».

Σκοπός του, φυσικά, να συμβάλει στην «αγιολόγηση» του τελευταίου τσάρου,
προσφέροντας ­ κατά τον Πρόλογο των εκδοτών ­ «ένα ντοκουμέντο μοναδικό
στην Ιστορία, όπου βλέπουμε να εκτυλίσσεται μια από τις πιο τραγικές μοίρες
που γνώρισε ο κόσμος».Ι

Τα Ημερολόγια που φτάνουν στη δημοσιότητα, κρύβουν, συχνά, φοβερές παγίδες.
Κοινοποιώντας τα, οι εκδότες φιλοδοξούν να φέρουν στο φως άγνωστες πτυχές
της πολιτικής ή άλλης ιδιοφυΐας, ου μην αλλά και της ανθρώπινης υπόστασης
του «μεγάλου εκλιπόντος». Τα ίδια τα κείμενα, όμως, αποκαλύπτουν, πολύ
συχνά, την αφυΐα, τη μικρότητα και τις μικρότητες του συγγραφέα τους. Κάπως
έτσι δεν έγινε με το Ημερολόγιο του «ημετέρου» Ιωάννη Μεταξά;


ΑΠ' αυτή την άποψη το Ημερολόγιο του Νικολάου Β' είναι πραγματικά μοναδικό.
Κανένα, όσο ξέρω, «πόνημα» αυτού του είδους δεν δίνει τόσο θλιβερή, άψυχη,
αξιοθρήνητη και, τελικά, εξοργιστική εικόνα του συντάκτη του, όσο το
κείμενο τούτο.

«Ευγενικό, άκακο, στοργικό, ευαίσθητο, μεγαλόψυχο» θέλουν να παρουσιάσουν
τον Νικόλαο οι εκδότες του Ημερολογίου. Η ιστορία, ωστόσο, έχει «κάπως»
διαφορετική γνώμη. Ο τελευταίος τσάρος ­ που έζησε και έπραξε σε μιαν απ'
τις πιο σεισμικές περιόδους και περιοχές της νεότερης εποχής ­ δεν είχε
διστάσει να πνίξει στο αίμα χιλιάδων υπηκόων του τη λαϊκή εξέγερση μετά τον
ολέθριο για τη χώρα του ρωσοϊαπωνικό πόλεμο του 1904-5... ή να διατάξει από
το μέτωπο (1917) την ανελέητη ένοπλη συντριβή των απεργιών, που στοίχισε
εκατόμβες νεκρών. Τυφλός μπρος τα μηνύματα των νέων καιρών, αναίσθητος
μπρος στην δυστυχία μυριάδων ρώσων απόκληρων, έμεινε πεισματικά
προσηλωμένος στην πιο αυταρχική απόλυτη μοναρχία, αρνούμενος κάθε
φιλελευθεροποίηση του καθεστώτος του και κάθε ικανοποίηση των λαϊκών
αξιώσεων. Και αυτά ­ όχι η «κακότητα και η προδοσία» των «άλλων» ­
πριόνισαν τον θρόνο του και οδήγησαν τον ίδιο και την οικογένειά του στο
τραγικό τέλος τους.

ΧΑΡΑΚΤΗΡΙΣΑ πληκτικό και εκπληκτικό το Ημερολόγιό του. Στις 200 τόσες
σελίδες του, ο πολιτικός και θρησκευτικός ηγέτης 180 εκατομμυρίων ανθρώπων,
ο υπερανώτατος άρχων του ενός έκτου της Γης, δίνει την εντύπωση υπαλλήλου
πρωτοκόλλου, που καταγράφει σχολαστικά, μηχανικά, τα πιο ασήμαντα
εισερχόμενα και εξερχόμενα της κάθε μέρας, έτσι που το αύριο πια σαν αύριο
να μη μοιάζει. Και, αυτό, σε μια περίοδο (1914-18) τρομακτικά «μοιραία» για
τη χώρα του, για τον κόσμο και για τον ίδιον.

Η πρώτη φράση κάθε σχεδόν εγγραφής είναι ο καιρός, λες και πρόκειται για
χρονικό κάποιας μετεωρολογικής υπηρεσίας, με κάθε λεπτομέρεια, μάλιστα
(τόσοι βαθμοί το πρωί, τόσοι το βράδυ!). Από εκεί και πέρα, εκείνα που
προπάντων θεωρεί αξιομνημόνευτα είναι πόσους περιπάτους έκανε και πού, πώς
κοιμήθηκε, αν έκανε μπάνιο ή όχι, αν έπαιξε χαρτιά και ζάρια, (μόνιμη
επωδός αυτό), ποιους δέχτηκε σε ακρόαση, πόσα δέντρα έκοψε (ήταν το «σπορ»
του), αν κόλλησε αναμνηστικές φωτογραφίες στα άλμπουμ του, τι βιβλία
διάβασε (όταν ήταν σε περιορισμό), οι αρρώστιες των παιδιών του, οι
αιμορροΐδες του... Και, πάνω απ' όλα, πόσες λειτουργίες την ημέρα
παρακολούθησε οικογενειακώς. (Οπως είναι γνωστό, η θρησκοληψία του ίδιου
και της τσαρίνας ­ και η χρόνια αρρώστια του γιου τους, η αιμοφιλία ­ τους
έκανε υποχείριους του τσαρλατάνου καλόγερου Ρασπούτιν, που έλυνε κι έδενε
στην τσαρική αυλή, προκαλώντας άγρια κατακραυγή εναντίον του αυτοκρατορικού
ζεύγους. Αλλά ο Νικόλαος εξακολουθεί να τον ονομάζει «αλησμόνητο Γρηγόρη»,
και καταριέται «τα τέρατα, τους Γιουσούπωφ, που τον δολοφόνησαν»: εγγραφή
20.12. 1916).

Τα μεγάλα, ιστορικά γεγονότα δεν υπάρχουν γι' αυτόν. Ή κι αν υπάρχουν, δεν
αξίζουν παρά λίγες ουδέτερες, άχρωμες γραμμές, που τις ακολουθούν αμέσως
πολύ περισσότερες, για τις καθημερινές αρρωστολογίες, μετεωρολογίες και
αερολογίες που αναφέραμε.

Περισσότερο, κάπως, χώρο αφιερώνει στον εξαναγκασμό του σε παραίτηση
(2/15.3.1917), που κι αυτόν όμως τον ιστορεί με πέντε αράδες, χωρίς καμιά
σκέψη για τις αιτίες και τις ευθύνες, έξω από την «κλασική κατάληξη»: «Ολα
γύρω μου είναι προδοσία, δειλία και δολιότητα» (πάντα φταίνε οι άλλοι).

Και η εγγραφή της επόμενης μέρας αρχίζει: «Κοιμήθηκα πολύ και βαθιά. Είχε
ήλιο και παγωνιά»! Και ο μακάριος συνεχίζει: «Ο Μίσα (ο αδερφός του μεγάλος
δούκας Μιχαήλ Αλεξάντροβιτς, που του είχε προταθεί ο θρόνος) αρνήθηκε.
Τελειώνει την διακήρυξή του, ζητώντας εκλογές Συντακτικής Συνελεύσεως σε
έξι μήνες. Κύριος οίδε ποιός τον έπεισε να υπογράψει τέτοια ατιμία»!
Φυσικά, οι εκλογές αποτελούν ατιμία για το αφέντη ενός κράτους, όπου
μοναδική ψήφος είναι η δική του...

ΑΠΟ τις 9/22.3.1917, κατά διαταγή της προσωρινής κυβέρνησης, η τσαρική
οικογένεια «περιορίζεται» στο ανάκτορο του Τσάρσκογιε Τσέλο,
περιστοιχισμένη βέβαια από εκατοντάδες ακολούθους και υπηρέτες. Αλλά, και
εκεί, το ύφος και το ήθος του Ημερολογίου δεν αλλάζουν. Μόνη «ποικιλία», οι
ατέλειωτες αναφορές στο σπάσιμο του πάγου (απ' τους ίδιους ­ για «σπορ»
πάντα), τα μαθήματα Γεωγραφίας και Ιστορίας(!) που κάνει ο Νικόλαος στην
τσαρίνα και τα παιδιά του, και η δυσφορία για την εμφάνιση των φρουρών
τους: «Τα πρόσωπα των φρουρών και οι ατημέλητες στολές τους έκαναν σε όλους
μας απαίσια εντύπωση». Και το κερασάκι: «Τι οδυνηρό που είναι να μην έχω
νέα από την αγαπητή μου Μαμά. Ολα τα άλλα μου είναι αδιάφορα»
(9/22.2.1917). Ολα τα άλλα...

Το μόνο που τον χαροποιεί ­ ενώ ο ρωσικός στρατός συντρίβεται από τους
Γερμανούς στη Γαλικία (Ιούλιος) ­ είναι ότι η προσωρινή κυβέρνηση αποφάσισε
να επαναφέρει τη θανατική ποινή για τους ενόχους εσχάτης προδοσίας. Και
επιλέγει, «φιλοσοφικά»: «Φτάνει να μην είναι πολύ αργά!» (13.7.1917).

Τα άλλα ­ η διάλυση του στρατού, οι αιματηρές ταραχές στις πόλεις, οι
εκατοντάδες νεκροί, ο λιμός ­ «δεν έχουν συμβεί», κατά το Ημερολόγιο. Οπως
δεν έχουν ποτέ υπάρξει οι αρχιτέκτονες της επανάστασης, ο Λένιν και ο
Τρότσκυ, που τα ονόματά τους δεν ευδοκεί να τα αναφέρει ούτε μια φορά.

Στον δεύτερο τόπο περιορισμού τους, στο Τομπόλσκ, η οικογένεια οργανώνει
και θεατρικές παραστάσεις, με πρωταγωνιστές τα μέλη της και κάποιους
αυλικούς (ο ίδιος ο Νικόλαος και οι δύο νεότερες κόρες του έπαιξαν και την
«Αρκούδα» του Τσέχωφ), ενώ η κυβέρνηση Κερένσκι καταρρέει και οι
Μπολσεβίκοι παίρνουν την εξουσία. Αλλά αυτά δεν αναφέρονται καν. Σημασία,
τόσο εκεί, όσο και στη τελευταία φυλακή τους, στο Γεκατερίνενμπουργκ, έχει
ο περιορισμός των εξόδων τους και του υπηρετικού προσωπικού, και η
αποτρόπαιη διαταγή του «φρουράρχου» τους να μη φοράνε επωμίδες ο τσάρος και
ο τσάρεβιτς. «Δεν θα τους συγχωρήσω αυτή τη βρωμιά», οργίζεται ο Νικόλαος:
(8/21.4.1918).

Για τα φοβερά και μεγάλα που συμβαίνουν «απ' έξω», αναφέρει, πού και πού,
ότι του έφεραν «ενδιαφέροντα νέα» (χωρίς καν ν' αναφέρει τι ήταν αυτά τα
«νέα») και θυμίζεται, καμιά φορά, να «λυπηθεί για τη φτωχή του Ρωσία» ­ που
ο ίδιος δεν έχει, φυσικά, καμιάν ευθύνη για τη «φτώχια» της. Πολύ
περισσότερο τον απασχολεί η ποσότητα και η ποιότητα των γευμάτων τους και
το σερβίρισμά τους στην ακριβή ώρα. Κι έτσι ως το τέλος του Ημερολογίου ­
τρεις μέρες πριν απ' την εκτέλεσή τους στο υπόγειο της διαμονής τους
(3-4/16-17.7.1918)1.

ΠΟΛΛΑ έχουν γραφτεί για την πολιτική ανικανότητα, τη μοιρολατρία αλλά και
την ισχυρογνωμοσύνη και την αυταρχικότητα του Νικόλαου Β'. Δύσκολα, όμως,
θα φανταζόταν κανείς τη μικρολογία, τη μικρομανία και τη μικρόνοια, που
αναδύονται κατά κύματα απ' αυτό το Ημερολόγιο.

Βέβαια τα χαρίσματα αυτά τα μοιράζεται ο τελευταίος τσάρος με τους
περισσότερους εστεμμένους κάθε καιρού και τόπου. Ο Λουδοβίκος ΙΣΤ' της
Γαλλίας λ.χ., την ώρα που κόχλαζε η επανάσταση του 1789, δεν είχε νου παρά
για το «χόμπυ» του, τα ρολόγια. Ακόμα κι όταν ο αυλικός του δούκας ντε λα
Ροσφουκώ τον ξύπνησε τη νύχτα της 14ης Ιουλίου για να του αναγγείλει την
άλωση της Βαστίλλης απ' τους επαναστάτες, εκείνος ανέμελος ρώτησε: «Είναι
εξέγερση;». «Οχι, μεγαλειότατε, είναι επανάσταση», του απάντησε ο
προσγειωμένος αυλικός2... Υστερ' από 128 χρόνια, ο ομότυχος του Λουδοβίκου
τσάρος, ούτε αυτό δεν φρόντισε να μάθει. Κι εξακολούθησε να παίζει ζάρια ­
που είχαν ριχτεί από καιρό...

1. Στις ημερομηνίες, ο πρώτος αριθμός είναι κατά το παλαιό ημερολόγιο, ο
δεύτερος κατά το νέο. Ο τσάρος ακολουθεί παντού το παλαιό.

2. Η θρυλική στιχομυθία: «C'est une revolte?» «Non, Sire, c'est une
revolution».

</TEXT>
