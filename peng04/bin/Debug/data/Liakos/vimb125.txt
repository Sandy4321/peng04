<CC>

Α. ΛΙΑΚΟΣ
ΤΟ ΒΗΜΑ, 09-08-1998
Κωδικός άρθρου: B12493B041
</CC>

<TITLE>

                          Ο Τρότσκι για τον Κάλας

</TITLE>

<TEXT>


Τη χρονιά που μας πέρασε, ο Νικόλας Κάλας είχε την τιμητική του.
Χρειάσθηκαν δέκα χρόνια από τον θάνατό του για να ανακαλύψουν οι εκδότες,
οι κριτικοί της λογοτεχνίας και οι ιστορικοί της τέχνης, ο Τύπος και το
κοινό, κείμενα που γράφηκαν πριν από μισό αιώνα.

Το σημείωμα αυτό αφορά την απήχηση της σκέψης του Κάλας, και ιδιαίτερα του
βιβλίου του Foyers d' Incendie (Παρίσι 1938) «Εστίες πυρκαγιάς», Αθήνα,
Gutenberg, 1997, μετάφραση Γιάννας Σαββίδου, πρόλογος Αλεξάνδρας
Δεληγιώργη. Πρόκειται για μια επιστολή του Λέων Τρότσκι προς τον Κάλας.

Η επιστολή αυτή, άγνωστη ως τώρα, βρίσκεται στο Αρχείο Τρότσκι, στη
Βιβλιοθήκη Χιούτον του Πανεπιστημίου του Χάρβαρντ. Το αρχείο αυτό είναι
χωρισμένο σε δύο τμήματα. Το πρώτο περιέχει τα έγγραφα που αφορούν τη
δραστηριότητα του Τρότσκι στη Ρωσία ως το 1930, οπότε εξορίσθηκε στο
εξωτερικό. Το δεύτερο μέρος αφορά τα χρόνια 1930-1940, κατά τα οποία ο Λ.Τ.
έζησε διαδοχικά στην Πριγκηπόννησο, στη Γαλλία, στη Νορβηγία και τέλος στο
Μεξικό, από τα τέλη του 1936 ως τη δολοφονία του, στις 21 Αυγούστου 1940.
Αυτό το δεύτερο μέρος περιέχει 86 περίπου κείμενα ελληνικού ενδιαφέροντος
(επιστολές ελληνικών τροτσκιστικών οργανώσεων, ή και μεμονωμένων
προσωπικοτήτων προς τον Λ.Τ., επιστολές του Λ.Τ. προς τις ελληνικές
οργανώσεις, κτλ.) Μερικά επιλεκτικά αποσπάσματα δημοσιεύθηκαν στα «Αρχεία
Τρότσκι για την Ελλάδα, Αθήνα, Αλλαγή, 1982.

Πάντως, για πλήρη εικόνα των ελλήνων τροτσκιστών με τον Τρότσκι και το
κέντρο της διεθνούς αριστερής αντιπολίτευσης, θα πρέπει να συνυπολογισθούν
τα αρχειακά τεκμήρια στο Διεθνές Ινστιτούτο Κοινωνικής Ιστορίας του
Αμστερνταμ. Πρόκειται για έναν ογκώδη φάκελο, γύρω στις 460 σελίδες. Το
μέρος αυτό του αρχείου δεν ήταν προσιτό στους ερευνητές πριν από το 1980,
για λόγους ασφαλείας των προσώπων που αναφέρονται σε αυτό. Εξάλλου ήταν
δύσκολη η πρόσβαση και εξαιτίας του πλήθους των ψευδωνύμων και ακρωνυμίων
προσώπων και οργανώσεων από όλο τον κόσμο. Οταν το αρχείο άνοιξε στους
ερευνητές, η έρευνα διευκολύνθηκε χάρη στην ταξινόμηση και στην
καταλογογράφησή του από τον Ζαν βαν Χάιγενουρτ, γραμματέα του Τρότσκι, και
αργότερα καθηγητή της ιστορίας της μαθηματικής λογικής σε αμερικανικά
πανεπιστήμια.

Η επιστολή και το μανιφέστο

Η επιστολή αυτή γράφηκε στα γαλλικά, σε γραφομηχανή, και στο αρχείο σώζεται
το ίσον της, αποτυπωμένο με καρμπόν. Ο Λ.Τ. γράφει στον Κάλας ευχαριστώντας
τον για το βιβλίο του. Δικαιολογείται για την καθυστέρηση της απάντησης,
και του γράφει ότι διάβασε μερικά αποσπάσματα.

Από την επιστολή προκύπτει ότι ο Κάλας έστειλε το βιβλίο του στον Λ.Τ. μέσω
του Μπρετόν. Το ενδιαφέρον της επιστολής βρίσκεται στις κρίσεις του Λ.Τ.
για το βιβλίο, «βεβαιώθηκα ότι καταδιώκετε τον μυστικισμό», αλλά και,
ευρύτερα, για τον υπερρεαλισμό: «Είχα πάντοτε τον φόβο μήπως ο
υπερρεαλισμός έχει κάποια κλίση προς τον μυστικισμό».

Η τελευταία αυτή κρίση έχει ιδιαίτερη σημασία. Ο Λ.Τ. ήταν αρκετά
απομονωμένος εκείνη την περίοδο. Οι δίκες της Μόσχας είχαν αποδεκατίσει
τους οπαδούς του, οι φασισμοί και οι δικτατορίες είχαν πλήξει σοβαρά τις
τροτσκιστικές οργανώσεις στην Ευρώπη. Η νεοϊδρυμένη Τέταρτη Διεθνής
αντιμετώπιζε διασπάσεις και αποσκιρτήσεις, και στον αμερικανικό τροτσκισμό
εμφανίσθηκε μια τάση (Μπάρναμ, Σάχτμαν, Ηστμαν) που έθετε σε δοκιμασία τον
ίδιο τον μαρξισμό ως πολιτική φιλοσοφία.

Ευνόητο λοιπόν ήταν το γεγονός ότι ο Τρότσκι δεν εξέφραζε δημοσίως τους
φόβους και τις αντιρρήσεις του για τον υπερρεαλισμό. Δεν ήθελε πρόσθετη
αποξένωση από τους λίγους φίλους που του είχαν απομείνει. Καλλιεργήθηκε
έτσι μια αντίληψη συνάφειας ανάμεσα στον υπερρεαλισμό και τη Διαρκή
Επανάσταση.

Η ιδέα αυτή οφείλεται στο κοινό μανιφέστο «Για μια ανεξάρτητη επαναστατική
τέχνη», που υπέγραψε ο Μπρετόν με τον Τρότσκι, τον Ιανουάριο του 1939,
λίγους μήνες δηλαδή πριν από την επιστολή στον Κάλας. Τώρα, γνωρίζουμε
βέβαια ότι οι συζητήσεις που κατέληξαν στη συγγραφή του μανιφέστου αυτού,
ανάμεσα στον Μπρετόν, τον Τρότσκι και τον Μεξικανό ζωγράφο Ντιέγκο Ριβέρα,
δεν ήταν χωρίς σοβαρές διαφωνίες. Οι διαφωνίες τους μάλιστα περιστρέφονταν
σε ζητήματα που έθιγε ο Κάλας στο βιβλίο του. Σύμφωνα με την Ανίτα
Μπέρντμαν Φέφερμαν, βιογράφο του Ζαν βαν Χάιγενουρτ, οι συγγραφείς του
Μανιφέστου διαφωνούσαν με τη σχέση και την προτεραιότητα υποσυνειδήτου και
λογικής.

Ο Τρότσκι επέμενε στην κυριαρχία της λογικής επί του υποσυνειδήτου, ενώ ο
Μπρετόν υποστήριζε την παράλληλη, και ακόμη, την αντιθετική τους πορεία:
Ανίτα Μπέρντμαν Φέφερμαν, «Πολιτική, Λογική και Ερωτας», «Η ζωή του Ζαν βαν
Χάιγενουρτ», (μετάφραση Λητούς Ιωακειμίδου), Αθήνα, Εκκρεμές, 1997,
219-221. Στο βιβλίο του Κάλας, η προβληματική αυτή μεταφέρεται μέσα από την
αντίθεση υποκειμενισμού και αντικειμενισμού.

Μέσα από τους όρους αυτούς, ο Κάλας βρίσκεται πλησιέστερα στον Τρότσκι,
παρά στον Μπρετόν. Για τον λόγο αυτόν, επομένως, η ευαρέσκεια που του
εκφράζει ο εξόριστος επαναστάτης: «Βεβαιώθηκα ότι καταδιώκετε τον
μυστικισμό, πράγμα που είναι διπλά παρηγορητικό».

Το πρότυπο και η μίμησή του


Η επιστολή του Τρότσκι προς τον Κάλας θέτει ορισμένα γενικότερα ζητήματα.
Πρώτον, ένα ζήτημα μεθόδου. Συχνά, οι εξελίξεις και τα ρεύματα που
εμφανίζονται στον ελληνικό πολιτισμικό ορίζοντα κρίνονται ως «μεταφορές»
από το κέντρο. Αναζητούνται, επομένως, τα πρότυπα και οι επιδράσεις, και
αυτά τίθενται σε ένα υπόρρητο ερμηνευτικό πλαίσιο, το οποίο λειτουργεί με
δύο πόλους. Από εδώ το πρότυπο, οργανικά δεμένο με την κοινωνία που το
παράγει, και από εκεί η μίμησή του, συνήθως κακέκτυπη, αποσπασματική,
λειψή. Το ίδιο μοτίβο επαναλαμβάνεται και στην τρέχουσα συζήτηση περί
ελληνικού υπερρεαλισμού. Τι είναι ο γαλλικός υπερρεαλισμός και τι δεν είναι
ο ελληνικός. Λησμονήσαμε, ως φαίνεται, την επισήμανση του Κ.Θ. Δημαρά, ο
οποίος, αντιμετωπίζοντας παρόμοιες θεωρητικές έξεις για πολιτισμικά ρεύματα
του 18ου αιώνα, θύμισε τη βιβλική παραβολή για τη «διψώσα έλαφο». Είναι η
δίψα του ελαφιού που το οδηγεί στην πηγή, επομένως οι «μεταφορές» έχουν τις
αιτίες τους, και αυτές κυρίως μας ενδιαφέρουν. Το βιβλίο του Κάλας «Εστίες
πυρκαγιάς» γράφηκε ελάχιστο χρόνο μετά την αναχώρηση του συγγραφέα από την
Ελλάδα. Αν λογαριάσουμε ότι οι ιδέες και η συγγραφή ενός βιβλίου θέλουν
κάποιο χρόνο κυοφορίας, τότε μπορούμε να συμπεράνουμε χωρίς μεγάλη
αυθαιρεσία ότι ο ορίζοντας των ιδεών στην Ελλάδα του '30 δεν τρεφόταν μόνο
από μετεωρόλιθους που έπεφταν από αλλού. Φυσικά, ο Κάλας δεν είναι η
ένδειξη μέσων όρων, αλλά η εξαιρετική ενδεικτικότητα.

Αν σταθούμε στη διαπίστωση αυτή, και μάλιστα συγκρίνουμε, κατ' αναλογίαν
και με προσεκτική στάθμιση όλων των διαφορών, την περίπτωση του Κάλας με
την αντίστοιχη του Καστοριάδη, του Αξελού, του Παπαϊωάννου και του
Πουλαντζά, δηλαδή με την πρώτη ομάδα νεοελλήνων διανοουμένων που εντάσσεται
στη διεθνή Repubblique des Lettres, τότε θα πρέπει να ξανασκεφθούμε την
ελληνική εμπειρία. Δεν εκφράζεται βέβαια στο έργο τους με όρους εθνικής
ιδιαιτερότητας, όπως συνέβη με έναν άλλο ισοδύναμο διανοητή, τον Νίκο
Σβορώνο, αλλά μέσω της καθολικότητας των εννοιών. Αυτή εξασφάλισε, άλλωστε,
τη διεθνή ένταξή τους. Ανήκουν όλοι, κατ' αφετηρία, στις αποχρώσεις της
ελληνικής Αριστεράς, και η ελληνική εμπειρία υπήρξε το υπέδαφος και το
σπερματικό στοιχείο της σκέψης τους. Λ.χ. την πολιτική ένταξή του στον
τροτσκισμό και την ποιητική στον υπερρεαλισμό, ο Κάλας την απέκτησε στην
Ελλάδα, αρκετά χρόνια προτού πάει στο Παρίσι. Επομένως, μέσω του έργου
τους, θα πρέπει να ξανασκεφθούμε την ελληνική εμπειρία όχι με τους όρους
της διπολικότητας, που ανέφερα, αλλά ως συστατικό στοιχείο της κρίσης της
μοντερνικότητας και ως εργαστήρι στο οποίο δοκιμάσθηκαν τα μεγάλα ζητήματα
του εικοστού αιώνα.

Η σχέση τέχνης και πολιτικής

Το δεύτερο ζήτημα, που προκύπτει από την επιστολή ενός ανθρώπου της
πολιτικής σε έναν άνθρωπο της τέχνης, αφορά τη σχέση ανάμεσα στους δύο
χώρους. Αλλά αυτός ο συσχετισμός δεν μπορεί να ιδωθεί εξωτερικά, αλλά
εσωτερικά. Πώς οι ίδιοι τον αντιλαμβάνονταν τότε. Και αυτό, ακριβώς, το
οποίο τεκμηριώνεται από την ανάγνωση των «Εστιών πυρκαγιάς», δείχνει και
την καταστατική συνθήκη του κινήματος αυτού.

Πρόκειται για μια απόπειρα ολικής σύνθεσης τέχνης και πολιτικής, της οποίας
η ανάγνωση, με όρους σημερινούς, οδηγεί σε παρανοήσεις. Αλλά αυτή η σχέση
πρέπει να ιδωθεί σε αντιπαραβολή, όχι όμως σε ταύτιση, με τα βιογραφικά
στοιχεία. Γιατί καθώς μεταβάλλεται η σχέση, μεταβάλλονται και οι όροι που
την συνθέτουν.

Η σχέση του Κάλας με τον τροτσκιστικό κύκλο προσώπων και ιδεών, προτού
αναχωρήσει από την Ελλάδα, έχει τεκμηριωθεί. Γνωρίζουμε, επίσης, τη μακρά
φιλική του σχέση με τον Μιχάλη Ράπτη (Πάμπλο) ως το τέλος της ζωής τους. Η
διάρκεια της σχέσης αυτής τεκμηριώνεται και από τη δημοσίευση ποιημάτων του
Κάλας στο περιοδικό «Για τον σοσιαλισμό», το οποίο εξέδιδε ο κύκλος του
Πάμπλο στην Αθήνα, από το 1974 ως το 1980. Αλλά η σχέση αυτή δεν ήταν
μονοσήμαντη, και προπαντός χωρίς μετατοπίσεις. Τις μετατοπίσεις αυτές
μπορούμε να τις δούμε μέσα από άλλη βιογραφική σύνδεση.

Ποιες ήταν οι σχέσεις του Κάλας με τον Χάιγενουρτ, στον οποίον ήδη
αναφερθήκαμε; Από τη βιογραφία της Φέφερμαν γνωρίζουμε ότι, κατά τη
διάρκεια του πολέμου και μεταπολεμικά, ανήκαν και οι δύο σε έναν κοινό
κύκλο διανοουμένων της Νέας Υόρκης, και ότι κοινό χαρακτηριστικό τους ήταν
η αναθεώρηση των προπολεμικών τους πεποιθήσεων. Με την ευκαιρία, μάλιστα,
της εκατονταετηρίδας της έκδοσης του Κομμουνιστικού Μανιφέστου των
Μαρξ-Εγκελς (1848-1948), ο Χάιγενουρτ δημοσίευσε στην επιθεώρηση «Partisan
Review» το άρθρο «Ισολογισμός ενός αιώνα», το οποίο προκάλεσε αίσθηση γιατί
απέρριπτε τον μαρξισμό ως βιώσιμη θεωρία.

Η Φέφερμαν υποθέτει ότι ο Κάλας, ως τακτικός συνεργάτης του περιοδικού,
ήταν αυτός ο οποίος έφερε σε επαφή τον Χάιγενουρτ με το περιοδικό για να
δημοσιευθεί το άρθρο. Αλλωστε, εκτός των άλλων συναντήσεων στους κοινούς
κύκλους τους και στη δημοτική βιβλιοθήκη της Νέας Υόρκης, εργάζονταν και οι
δύο για τη «Φωνή της Αμερικής».

Πώς σκεπτόταν όμως ο Κάλας αυτές τις μετατοπίσεις; Οι μελετητές του Κάλας,
όπως άλλωστε και των άλλων ελλήνων υπερρεαλιστών, δεν λαμβάνουν υπόψη τις
μεγάλες μετατοπίσεις στις συνειδήσεις που προκάλεσε ο Δεύτερος Παγκόσμιος
Πόλεμος και τα περί αυτόν. Οι άνθρωποι άλλαξαν, και όχι μόνο οι έλληνες
υπερρεαλιστές. Ο πόλεμος ήταν η ταφόπλακα των πρωτοποριών. Αλλαξε το σχήμα
μέσα από το οποίο οι πρωτοπορίες αντιλαμβάνονταν τον κόσμο και το μέλλον
του, κατά τον Μεσοπόλεμο.

Αλλά οι αλλαγές αυτές δεν ήταν οριστικές. Οπως δείχνει και η βιογραφία του
Χάιγενουρτ, στη διακύμανση των ιδεών υπήρχε η σταθερά των προσωπικών
σχέσεων, αλλά και η επαναπροσέγγιση με το νεανικό παρελθόν, από μια εποχή
και έπειτα. Πρόκειται για μια τρυφερή, και ενδεχομένως νοσταλγική
ενασχόληση με το νεανικό διαμορφωτικό παρελθόν, που επαναφέρει τη σχέση
τέχνης και πολιτικής. Οχι όμως στο πεδίο της δράσης, αλλά της ιστορίας.
Πιθανόν, γι' αυτό, σε ένα από τα ύστερα ποιήματά του ο Κάλας έχει γράψει:

«Καταφεύγω στην Ιστορία

άραγε μας θέλει;».

Το κείμενο της επιστολής

Τα στοιχεία της επιστολής: «The Houghton Library», Trotskij collection, BMS
Russ 13.1 (7470).

«Coyacan, D. F., le 12 Avril 1939

Cher Nicolas Calas

Le retard de ces lignes s' explique par mon desir de lire votre livre avant
de vous ecrire. Les derniers temps furent malheuresement extremement
defavorables: maladie, visites, histoire avec mon petit-fils, ect.

Je n' ai fait qu' y jeter un coup d' oeuil a deux ou trois reprises. Le
livre m' interesse beaucoup. J'ai constate que vous faites la chasse au
mysticisme, ce qui est doublement consolant: parce que notre epoque est
reactionnaire et parce que j' ai toujours eu l' apprehension que le
surrealisme n'ait quelque inclination vers la mystique.

Mes meilleurs saluts a vous et a Breton

L.Τ.»

**

«Κογιοακάν D. F 12 Απριλίου 1939

Αγαπητέ Νικόλα Κάλας

Η αργοπορία αυτών των γραμμών εξηγείται από την επιθυμία μου να διαβάσω το
βιβλίο σας προτού σας γράψω. Ο τελευταίος καιρός ήταν δυστυχώς εξαιρετικά
δυσμενής: αρρώστιες, επισκέψεις, ιστορίες με τον εγγονό μου, κτλ.

Δεν κατόρθωσα παρά να ρίξω μια ματιά σε δύο ή τρία αποσπάσματα. Το βιβλίο
με ενδιαφέρει πολύ. Βεβαιώθηκα ότι καταδιώκετε τον μυστικισμό, πράγμα που
είναι διπλά παρηγορητικό. Γιατί η εποχή μας είναι αντιδραστική και γιατί
είχα πάντοτε τον φόβο μήπως ο υπερρεαλισμός έχει κάποια κλίση προς τον
μυστικισμό.

Τους θερμότερους χαιρετισμούς μου σε εσάς και τον Μπρετόν

Λ.Τ.»

</TEXT>
