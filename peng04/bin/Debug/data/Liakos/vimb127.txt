<CC>

Α. ΛΙΑΚΟΣ
ΤΟ ΒΗΜΑ, 24-05-1998
Κωδικός άρθρου: B12482B011
</CC>

<TITLE>

                          Τα όρια της Ορθοδοξίας

            Η σχέση Κράτους - Εκκλησίας και έθνους - θρησκείας

</TITLE>

<TEXT>


Στην τωρινή φάση αναμονής για την εξέλιξη των σχέσεων Εκκλησίας και
πολιτείας υπάρχουν δύο εννοιολογικές μετατοπίσεις, ιστορικά ανακριβείς και
πολιτικά ασαφείς. Μια κύρια, ότι η σχέση κράτους - Εκκλησίας αφορά τις
σχέσεις έθνους - θρησκείας, δηλαδή Ελληνισμού - Ορθοδοξίας, και μια
δευτερεύουσα, ότι το ενδεχόμενο χωρισμού θα κατέληγε στην εγκαθίδρυση
«λαϊκιστικού» κράτους.

Ας αρχίσουμε από τη δευτερεύουσα, γιατί είναι ενδεικτική της χρήσης της
μετατόπισης στην επιχειρηματολογία. Το μη θρησκευτικό κράτος αποκαλείται
«κοσμικό» ή «λαϊκό» κράτος (secular, seculier, laico, weltlich). Η έννοια
της «εκκοσμίκευσης» του κράτους δεν έχει απολύτως καμία σχέση με τον
λαϊκισμό (populism). Η αρνητική σήμανση του λαϊκισμού είναι ο μόνος λόγος
της μετατόπισης στην ορολογία.

Ας έρθουμε τώρα στο πρώτο σημείο. Η σχέση κράτους - Εκκλησίας δεν
ταυτίζεται με τη σχέση έθνους - θρησκείας ούτε με τις σχέσεις Ελληνισμού -
Ορθοδοξίας. Ο Ελληνισμός είναι μια έννοια ιστορική, δηλαδή μεταβαλλόμενη· η
Ορθοδοξία μια κατηγορία υπερεθνική. Μεταβαλλόμενη υπήρξε και η συνείδηση
των σχέσεών τους στον ιστορικό χρόνο. Το επιχείρημα των «ακατάλυτων» δεσμών
Ελληνισμού και Ορθοδοξίας, εκτός από την προφανή μετατόπιση των πλαισίων,
χρειάζεται αποσαφήνιση.

Οτι κάθε έθνος ή και υπερεθνική συλλογικότητα συνδέεται στενά με τη
θρησκεία είναι μια παρατήρηση που ανταποκρίνεται στα πράγματα αλλά είναι
γενική. Τι θα ήταν λ.χ. οι Ινδοί χωρίς τον ινδουισμό, οι Αραβες και οι
Πέρσες χωρίς τον ισλαμισμό, οι Ιταλοί και οι Ισπανοί χωρίς τον καθολικισμό,
οι Γερμανοί χωρίς τον λουθηρανισμό και προπαντός οι Ευρωπαίοι χωρίς τον
χριστιανισμό;

Η ιδέα της Ευρώπης και η συνείδηση των Ευρωπαίων διαμορφώθηκαν μέσα από τον
χριστιανισμό του Μεσαίωνα και από την αντιπαράθεση κυρίως με τους
μουσουλμάνους. Ηταν σε στιγμές κινδύνου που οι πάπες και οι μονάρχες της
Ευρώπης επικαλέστηκαν την ιδιότητα του «Ευρωπαίου».

Αλλά η ίδια η Ευρώπη διαμορφώθηκε επίσης από την εμπειρία των αιματηρών
θρησκευτικών πολέμων του 16ου - 17ου αιώνα. Για αυτό διατυπώθηκε και
υιοθετήθηκε η έννοια της ανεξιθρησκίας. Αυτή η εμπειρία μαζί με άλλες
εξελίξεις ενίσχυσαν τη διαδικασία εκκοσμίκευσης της πολιτικής, την ανάγκη
ουδετερότητας του κράτους απέναντι στις θρησκευτικές πεποιθήσεις των
πολιτών του. Σιγά σιγά δηλαδή διαμορφώθηκε η αντίληψη ότι η θρησκευτική
πίστη είναι προσωπική υπόθεση του καθενός. Ολα αυτά υπήρξαν οι ιστορικές
προϋποθέσεις για να δημιουργηθούν τα έθνη, για να λειτουργήσει ο
κοινοβουλευτισμός και για να εγκαθιδρυθεί η δημοκρατία. Η ίδια η δημοκρατία
σημαίνει διαπραγμάτευση και αυτή, με τη σειρά της, αμοιβαίες υποχωρήσεις.
Χρειάζεται ένα πνεύμα σχετικότητας. Πώς μπορεί κανείς όμως να δεχθεί τη
διαπραγμάτευση αν θεωρεί τη δική του αλήθεια «ιερή» και θεόσταλτη; Γι' αυτό
η πολιτική εκκοσμικεύθηκε και το κράτος έγινε κοσμικό ή λαϊκό. Αλλωστε και
η χριστιανική θρησκεία είχε τις ασφαλιστικές δικλίδες για μια παρόμοια
προσαρμογή.

Οταν συνέβαιναν αυτά στην υπόλοιπη Ευρώπη, οι Ελληνες ήταν υπό τον ζυγό των
Οθωμανών, οι οποίοι διέκριναν τους υπηκόους τους με κριτήρια θρησκευτικά
και όχι εθνικά. Σε αυτό το συγκεκριμένο περιβάλλον η κεφαλή της Ορθοδόξου
Εκκλησίας έγινε κεφαλή του γένους. Η ταύτιση αυτή είχε νόημα όσο
διατηρούνταν η Οθωμανική Αυτοκρατορία. Οταν διαλύθηκε, κάθε ανεξάρτητο
έθνος δημιούργησε τη δική του Εκκλησία, στο πλαίσιο του δικού του κοσμικού
κράτους. Ετσι δημιουργήθηκε και η Εκκλησία της Ελλάδος. Η ιδέα δεν
γεννήθηκε από τον Μάουερ και τον Φαρμακίδη. Οπως έχει πειστικά δειχτεί, από
τα πρώτα χρόνια της Επανάστασης, όταν δεν μνημονευόταν καν το όνομα του
Πατριάρχη στις ελεύθερες περιοχές, είχε δρομολογηθεί η απεξάρτηση της
ελληνικής εκκλησίας από το Πατριαρχείο1.

Από τη σύντομη αυτή ιστορική επισκόπηση προκύπτει λοιπόν ότι το επιχείρημα
για την προνομιακότερη σχέση του ελληνικού έθνους με τη θρησκεία του, σε
σχέση με άλλα έθνη ή ευρύτερες υπερεθνικές συλλογικότητες, είναι ανακριβές.
Βεβαίως οι σχέσεις του ελληνικού κράτους με την ελληνική εκκλησία δεν
χαρακτηρίζονται από σαφήνεια. Αν και η πολιτεία δεν χάνει τον θεμελιώδη
εκκοσμικευμένο χαρακτήρα που έχει, εν τούτοις η ασάφεια αυτή τον
υπονομεύει, ακυρώνοντας μερικές από τις βασικές, θεωρητικές προϋποθέσεις
της δημοκρατίας. Γιατί δημοκρατία δεν είναι μόνο η συμμετοχή των πολιτών
στη διαμόρφωση της εξουσίας αλλά και ο σεβασμός των δικαιωμάτων των
πολιτών, ακόμη και των μικρών, ελάχιστων μειονοτήτων. Ο σεβασμός δηλαδή να
έχει κάθε πολίτης τη δυνατότητα να θρησκεύεται ελεύθερα ή να μη θρησκεύεται
καθόλου, χωρίς να γίνεται στόχος διακρίσεων, χωρίς ακόμη να αποκλείεται από
την εθνική συλλογικότητα όταν αυτή ορίζεται με εθνοθρησκευτικά κριτήρια.
Δημοκρατία είναι ο σεβασμός της αρχής ότι οι θρησκευτικές πεποιθήσεις του
καθενός αποτελούν προσωπική του υπόθεση. Οι αρχές αυτές δεν εκπορεύονται
από κάποιο σκοτεινό διευθυντήριο των Βρυξελλών.

Αποτελούν συστατικά στοιχεία του ευρωπαϊκού πολιτισμού, του νεωτερικού
τρόπου πολιτεύεσθαι που οι Ελληνες αποφάσισαν από τον καιρό της Επανάστασης
και έπειτα να αποδεχτούν. Αποτελούν δηλαδή συστατικά στοιχεία της
δημοκρατίας και της κοινωνίας μας. Γιατί η δημοκρατία, αν χάσει τον κοσμικό
ή λαϊκό της χαρακτήρα, παύει να είναι δημοκρατία.

Ας εξετάσουμε μιαν άλλη πλευρά του ζητήματος. Ας το σκεφτούμε συγκριτικά,
να προβάλλεται δηλαδή με τους αντίστοιχους όρους λ.χ. από τους Ισπανούς
(ισπανικότητα και καθολικισμός), από τους Γερμανούς (παγγερμανισμός και
λουθηρανισμός) κ.ο.κ. Οι συνειρμοί θα μας οδηγήσουν στον φρανκισμό ή, ακόμη
παλαιότερα, στα ρεύματα του πολιτικού ανορθολογισμού των τελευταίων χρόνων
του 19ου αιώνα που προσπαθούσαν να ακυρώσουν την πολυφωνία της
νεωτερικότητας φυλακίζοντάς τη στην ιδεολογική ομοφωνία. Οι συνειρμοί όμως
θα μας οδηγούσαν και στο σύνθημα της δικτατορίας 1967-74 «Ελλάς Ελλήνων
Χριστιανών». Ποιες οι διαφορές ως προς το περιεχόμενο;

Τη σημερινή συγκυρία όμως θα πρέπει να την κατανοήσουμε στο νέο πλαίσιο της
ευρωπαϊκής ενοποίησης και της παγκοσμιοποίησης της οικονομίας.
Περιορίζονται οι αρμοδιότητες του εθνικού κράτους, ενώ παράλληλα δεν έχει
δημιουργηθεί μια ευρωπαϊκή έννοια του πολίτη. Η ενωμένη Ευρώπη χτίζεται
ερήμην των πολιτών. Στη συγκυρία αυτή προβάλλεται το επιχείρημα ότι η
Ορθοδοξία είναι όρος επιβίωσης του έθνους. Εφόσον δηλαδή το έθνος δεν
μπορεί να συσπειρωθεί γύρω από τους πολιτικούς του θεσμούς, οι οποίοι
υποβαθμίζονται από την οικονομία ή γίνονται ευρωπαϊκοί, τότε ο μόνος θεσμός
που του απομένει είναι η Εκκλησία. Το επιχείρημα δεν θα ήταν χωρίς
αντίκρισμα, αν το έθνος χαρακτηριζόταν από ομοφωνία και ομοιομορφία, αν ο
μοναδικός του πολιτισμικός θεσμός ήταν η Εκκλησία, όπως επί Τουρκοκρατίας.
Το έθνος όμως έχει εκκοσμικευθεί σε όλες τις διαστάσεις της ζωής του.
Εξάλλου τα προβλήματα της σημερινής ευρείας κοινωνικής αναδιοργάνωσης δεν
αντιμετωπίζονται με κατηγορίες έθνους αλλά κοινωνίας. Αν δηλαδή σήμερα
χρειάζεται να αλλάξει το παραδειγματικό μοντέλο διαχείρισης της οικονομίας,
οι αξίες που καθορίζουν τις μεγάλες πολιτικές στρατηγικές, αυτές δεν
αλλάζουν με την προβολή των εθνικών ιδιαιτεροτήτων αλλά με την αμφισβήτηση
των κυρίαρχων οικονομικών δογμάτων και της φιλοσοφίας τους. Και η Εκκλησία
ασφαλώς μπορεί να συμβάλει σε αυτό. Χρειάζεται όμως να μιλήσει σε μια
γλώσσα οικουμενική και συγκεκριμένη. Οχι με γλώσσα εθνικισμού ούτε
εθναρχική. Για να μιλήσει σήμερα κανείς μια γλώσσα οικουμενική και για να
έχει αξίωση να γίνει πιστευτός, χρειάζεται συνείδηση της επί μέρους θέσης
από την οποία ξεκινά. Δηλαδή της περιορισμένης αντιπροσωπευτικότητας.

1. Ι. Κονιδάρης «Η γένεση του πολιτεύματος της αυτοκεφαλίας της Εκκλησίας
της Ελλάδος» στο Ευ. Χρυσός, Ενας νέος κόσμος γεννιέται, εκδ. Ακρίτας 1996,
207 - 222.


</TEXT>
