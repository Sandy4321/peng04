<CC>

Χ. ΚΙΟΣΣΕ
ΤΟ ΒΗΜΑ, 26-10-1997
Κωδικός άρθρου: B12452B081
</CC>

<TITLE>

               Ονειρα και εφιάλτες ενός αρχαιολογικού πάρκου

</TITLE>

<TEXT>


Λίγα χρόνια αργότερα, στο «Γενικόν Σχέδιον των Αθηνών» του 1847, η περιοχή
εξακολουθεί να παραμένει άκτιστη ενώ αρχίζει να διαφαίνεται η πρόθεση για
τη δημιουργία ενός βουλεβάρτου στις νότιες κλιτύες της Ακρόπολης, το οποίο,
αν ενωνόταν με την Πειραιώς, την Πατησίων και την Αμαλίας, θα σχημάτιζε
έναν κύκλο που θα ήταν και ο πρώτος δακτύλιος της Αθήνας. Ασχετα από τους
λόγους που δεν πραγματοποιήθηκε ποτέ αυτό, όπως άλλωστε και τόσα άλλα
σχέδια που αφορούσαν αυτή την πόλη, βλέπουμε ότι η αρχική ιδέα για τη
διατήρηση μιας άκτιστης περιοχής γύρω από τον Ιερό Βράχο εξακολουθούσε να
υπάρχει παρά τις αλλοιώσεις που έγιναν με τον χρόνο στο τοπίο και ακόμη και
τις ανασκαφές του τέλους του περασμένου αιώνα που άλλαξαν δραστικά ένα
τμήμα του, ιδίως το τμήμα μεταξύ της Ακρόπολης και της Πνύκας. Πόσο δυνατή
ήταν αυτή η ιδέα του δομικώς «αβάτου» της περιοχής φαίνεται και από τη
φύτευση που έγινε συστηματικά στις αρχές του αιώνα σκεπάζοντας με δένδρα
τις πλαγιές των λόφων και ακόμη και αρκετούς αρχαιολογικούς χώρους που
είχαν στο μεταξύ ανασκαφεί.

Μια αδόμητη όμως έκταση στην καρδιά μιας πόλης που αναπτύσσεται με
ιλιγγιώδη ταχύτητα προς όλες τις κατευθύνσεις, όπως η Αθήνα στον αιώνα μας,
είναι μια πρόκληση κατ' αρχήν για τους κατοίκους της που θέλουν να κτίσουν
και εκεί, αλλά και για τους αρχιτέκτονες - πολεοδόμους που μπορούν να
«χωροτακτούν» με το αζημίωτο και να «παίζουν» αναζητώντας λύσεις. Ετσι, ενώ
οι τελευταίοι κάνουν όνειρα και σχέδια και προτάσεις, οι πρώτοι έχουν
αρχίσει ήδη από τον περασμένο αιώνα να «επιτίθενται» στην περιφέρεια, να
κτίζουν και να την κατοικούν. Το περίεργο σ' αυτό το παιχνίδι γάτας και
ποντικού που συνεχώς εντείνεται είναι ότι παρ' όλα αυτά το «άβατον» των
αρχαιολογικών χώρων ανθίσταται, έστω και κουτσουρεμένο.

 Η ιδέα και οι μελέτες

Ετσι το 1979 δημοσιεύεται στον «Ταχυδρόμο» η πρόταση του αρχιτέκτονα
Αλέξανδρου Φωτιάδη για τη δημιουργία ενός ημικυκλικού Αρχαιολογικού Πάρκου
που ξεκινά από τον Αρδηττό και φθάνει ως τον Κεραμεικό και την Ακαδημία
Πλάτωνος. Με τα σχέδια αυτά η παλιά ιδέα ξαναμπήκε στη ζωή μας με σύγχρονα
δεδομένα. Ετσι κάπως την βρήκε η Μελίνα Μερκούρη τη δεκαετία του '80 και
την παρέδωσε στις υπηρεσίες του ΥΠΠΟ για να την επεξεργασθούν. Ηταν ένα
«λουκούμι» που δεν άφησαν οι υπουργοί Πολιτισμού οι οποίοι την διαδέχθηκαν.
Αργότερα όλα όσα διαδραματίστηκαν γύρω από το Αρχαιολογικό Πάρκο
συμπεριελήφθησαν στο βιβλίο «Athens» του Αλ. Παπαγεωργίου - Βενετά, μια
έκδοση της Αρχαιολογικής Εταιρείας, από το οποίο και δανειστήκαμε την
εικονογράφηση. Στο μεταξύ συνεστήθη από το ΥΠΠΟ το Γραφείο Ενοποίησης
Αρχαιολογικών Χώρων της Αθήνας για την παρακολούθηση και τον συντονισμό των
μελετών των επιμέρους αρχαιολογικών χώρων και παρά τις ευνόητες δυσκολίες
εργάστηκε γόνιμα και θετικά. Η ιδέα του αρχαιολογικού πάρκου άρχισε να
μοιάζει πιο πραγματική.

Στον σχεδιασμό όμως της ενοποίησης των αρχαιολογικών χώρων μοιραία τώρα πια
έπρεπε να εμπλακεί και το ΥΠΕΧΩΔΕ για να λυθεί το θέμα της κυκλοφορίας και
της σύνδεσης του αδόμητου κομματιού του πάρκου με την πυκνοδομημένη
υπόλοιπη πόλη. Με βάση μια ανάλυση στοιχείων για την ενοποίηση των
αρχαιολογικών χώρων στο κέντρο της Αθήνας, χωρίστηκε η ιδέα του πάρκου σε
επτά μέρη για να μελετηθούν από αντίστοιχα αρχιτεκτονικά γραφεία. Από τις
επτά οι έξι μελέτες υπάγονται στη δικαιοδοσία του ΥΠΠΟ (διαμόρφωση -
ανάδειξη αρχαιολογικών χώρων) και η έβδομη στη δικαιοδοσία του ΥΠΕΧΩΔΕ
(κυκλοφορία και σύνδεση με πολεοδομικό ιστό). Αργότερα θα εμφανιστεί και το
μετρό με τις γνωστές παρενέργειες στο γήπεδο Μακρυγιάννη και στον
Κεραμεικό, ενώ δεν μπορεί τίποτε να γίνει ερήμην του Δήμου Αθηναίων. Εδώ
όμως πρέπει να τελειώσουμε με τη γραφειοκρατία ενός αρχαιολογικού πάρκου το
οποίο εξακολουθεί να υπάρχει στο υποσυνείδητό μας σαν όνειρο προς
εκπλήρωση.

Κατά διαστήματα γράφτηκαν πολλά για αυτό το όνειρο. Ας ονειρευτούμε ακόμη
μία φορά. Εχει ακαθόριστο σχήμα ­ τώρα πια δεν είναι ημισέληνος, αλλά ένα
συνονθύλευμα φανταστικών και πραγματικών στοιχείων με τον Βράχο της
Ακρόπολης στο κέντρο. Εχει πολλούς αρχαιολογικούς χώρους, μνημεία που
στέκονται όρθια, όπως οι στύλοι του Ολυμπίου Διός ή ο Παρθενώνας επάνω στον
Βράχο, και άλλα που είναι απλώς χαραγμένα επάνω στη γη. Εχει μουσεία,
εκκλησίες και ξωκκλήσια, σπίτια, δρόμους, λόφους και νεκροταφεία. Ολα αυτά
από τον Αρδηττό ως την Ακαδημία Πλάτωνος. Σε ένα μεγάλο μέρος του διατηρεί
το ύφος του πάρκου, ενώ αλλού ολόκληρες γειτονιές απλώς... μετονομάζονται
πάρκο. Δρόμοι θα καταργηθούν, αρχαιολογικοί χώροι και μνημεία που είναι
σήμερα θαμμένα θα αποκαλυφθούν και θα αναδειχθούν, μερικά σπίτια θα πέσουν
και άλλα θα αποκατασταθούν και θα προβληθούν με τις παλιές ή νέες χρήσεις.
Εχοντας υπόψη τις έξι μελέτες του ΥΠΠΟ, το ΥΠΕΧΩΔΕ προκήρυξε διαγωνισμό για
μία έβδομη στην οποία κυριαρχούν οι οδικοί άξονες Διονυσίου Αρεοπαγίτου και
Αποστόλου Παύλου και επάνω της «κουμπώνουν» οι υπόλοιπες.

 Ενας περίπατος

Οπως όλα τα όνειρα, έτσι και τούτο εδώ παίζει ανάμεσα στη φαντασία και στην
πραγματικότητα, στη λογική και στην τρέλα. Αξίζει όμως ένας νοητός
περίπατος στα έξι μεγάλα τμήματα του Αρχαιολογικού Πάρκου αν θέλουμε να
καταλάβουμε τι είναι όλη αυτή η ιστορία με την ενοποίηση των αρχαιολογικών
χώρων της Αθήνας. Αλλωστε ο περίπατος είναι ευχάριστος ­ η γραφειοκρατία
και τα προβλήματά της είναι τα... δύσκολα ­ και κατατοπιστικός.

1Στα ανατολικά είναι το τμήμα που περιλαμβάνει τον Αρδηττό, το Στάδιο, το
Ζάππειο με τον Εθνικό Κήπο και το Ολυμπιείο ως τη λεωφόρο Αμαλίας. Η
συνύπαρξη δύο εκπληκτικών κήπων όπως είναι το Ζάππειο και ο Εθνικός
προσδίδει σ' αυτό το τμήμα ξεχωριστή χάρη παρ' όλο που εμείς δεν έχουμε
συνειδητοποιήσει τη σημασία τους και ευγενικά τούς χαρακτηρίζουμε
υποβαθμισμένους. Για ποια υποβάθμιση όμως μιλάμε όταν στον Εθνικό Κήπο
χτίσαμε μόλις πριν από 15 χρόνια στρατώνες της Προεδρικής Φρουράς και στο
Ζάππειο επιτρέπουμε από πέρυσι να λειτουργεί νυχτερινό κέντρο ­ και αυτό
όταν μόλις είχαμε προλάβει να μη γίνουν παλαίστρες, κλειστές πισίνες και
γραφεία του Εθνικού Γυμναστικού Συλλόγου στον απέναντι αρχαιολογικό χώρο
του Ολυμπιείου. Και όμως η Αθήνα είναι η μόνη πόλη στην Ευρώπη που διαθέτει
δύο κήπους του 19ου αιώνα, τον ένα δίπλα στον άλλον: τον Εθνικό,
σχεδιασμένο σύμφωνα με το αγγλικό πρότυπο της πλούσιας και ανάκατης
βλάστησης με μερικά πολύ σπάνια είδη, και το Ζάππειο, που είναι ένας
στυλιζαρισμένος γαλλικός κήπος. Αυτή η σύμπτωση που σε άλλους τόπους θα
μετατρεπόταν σε κόσμημα, σ' εμάς είναι χώρος για ηδονοβλεψίες και
τοξικομανείς, για στρατώνες και νάιτ κλαμπ.

Σ' αυτό το μέρος πάντως όπου κυριαρχεί το πράσινο και ελπίζουμε να μείνει
ανενόχλητο και το εκθαμβωτικό λευκό του Καλλιμάρμαρου, ο Αρδηττός θα
ενώνεται με το Ολυμπιείο, απ' όπου θα έχουν απομακρυνθεί οι αθλητικές
εγκαταστάσεις (πισίνα, τένις κλπ.), και αυτό με τη σειρά του θα ενώνεται με
το Ζάππειο μετά την πεζοδρόμηση της λεωφόρου Βασ. Ολγας. Θα είναι δηλαδή
ένα μέρος με αστικό πράσινο και η ιδανική είσοδος στην Αθήνα από τη Συγγρού
και τη Βουλιαγμένης. Για να ολοκληρωθεί η εικόνα πρέπει να φανταστούμε ότι
θα έχει γίνει η πεζοδρόμηση της Βασ. Κωνσταντίνου από το Στάδιο ως τη Ν.
Θεοτόκη και της λεωφόρου Αμαλίας από τη Φιλελλήνων ως τη Διάκου, θα έχουν
γίνει οδικοί κόμβοι, διαβάσεις κλπ.

2Το επόμενο τμήμα περιέχει την Ακρόπολη με του Φιλοπάππου και του
Μακρυγιάννη. Εδώ πρέπει να γίνει η ανάδειξη της βόρειας και της νότιας
κλιτύος της Ακρόπολης, συνολική ανάδειξη του Φιλοπάππου και μορφολογικές
επεμβάσεις στις όψεις πολλών κτιρίων. Απώτερος σκοπός των επεμβάσεων είναι
να δηλωθεί ο έντονα αρχαιολογικός χαρακτήρας και αυτού του τμήματος που
είναι γεμάτο αρχαιολογικούς χώρους, οι οποίοι αλλού είναι εμφανείς και
αλλού σκεπάζονται από χόρτα και δένδρα, σπίτια και άσφαλτο. Θα υπάρχει το
νέο Μουσείο Ακροπόλεως στου Μακρυγιάννη, θα λειτουργεί το Ηρώδειο ως ωδείο
ή θέατρο και το Διονυσιακό Θέατρο ως μνημείο. Περπατάμε λοιπόν την
πεζοδρομημένη Αρεοπαγίτου (όνειρο είναι, ό,τι θέλουμε κάνουμε) και
ξαποσταίνουμε στου Λουμπαρδιάρη προτού ανεβούμε στην κορυφή του Φιλοπάππου
για να απολαύσουμε τη θέα προς την Ακρόπολη και πίσω προς τη θάλασσα.

3Μετά έρχεται το τμήμα με την Αρχαία και τη Ρωμαϊκή Αγορά με τη Βιβλιοθήκη
Αδριανού και την Πλάκα. Ωραίοι περίπατοι στην Πλάκα και στη Ρωμαϊκή Αγορά
καθώς και στο λιγότερο γνωστό τμήμα της με τη Βιβλιοθήκη του Αδριανού. Πάμε
και πιο δίπλα στην Αρχαία Αγορά της Αθήνας και στο μουσείο στη Στοά
Αττάλου. Η νεότερη ιστορία της πόλης μπερδεύεται με την αρχαία, τα τουρκικά
και τα αθηναϊκά σπίτια της Πλάκας με την Αδριάνειο Βιβλιοθήκη, το
Γιουσουρούμ με την πλατεία Αβυσσυνίας και την πλατεία Αγίου Φιλίππου. Τόπος
εξερευνήσεων και εκπλήξεων.

4Το τέταρτο κομμάτι του πάρκου αρχίζει από το Θησείο και τελειώνει στον
Κεραμεικό με το Γκάζι, την οδό Πειραιώς και την αρχή της Ιεράς Οδού. Εδώ
πρέπει να φανταστούμε ότι η βλάστηση γύρω από το Θησείο θα χαμηλώσει ώστε
να φανεί κάποτε αυτό το μνημείο που είναι θαυμάσιο παρά την άθλια κατάσταση
στην οποία βρίσκεται. Η βόλτα συνεχίζεται ως την πλατεία Ασωμάτων και την
Ερμού, που θα είναι άδεια από αυτοκίνητα. Προτού όμως προχωρήσουμε θα
πρέπει να ξεχάσουμε όσα γράφονται περί έργων του μετρό που απειλούν τον
Κεραμεικό, γιατί αν τα λάβουμε υπόψη ο περίπατος σταματάει εδώ καθώς...
Κεραμεικός δεν θα υπάρχει. Γύρω και δίπλα από τον Κεραμεικό οι δρόμοι έχουν
θαυμάσια αθηναϊκά σπίτια, πολλά από τα οποία είναι διατηρητέα. Πιο πέρα
είναι το μεγαλύτερο αρχαίο νεκροταφείο της Αθήνας, στο οποίο θα έχει
ενταχθεί και το γωνιακό τμήμα Ερμού - Πειραιώς όπου σήμερα σταθμεύουν τα
λεωφορεία του ΗΛΠΑΠ. Το Μουσείο του Κεραμεικού κρύβει θησαυρούς, ενώ
απέναντι στο Γκάζι φιλοξενούνται σύγχρονες δραστηριότητες.

5Το πέμπτο κομμάτι αυτού του πάρκου περιλαμβάνει την περιοχή της Ακαδημίας
Πλάτωνος με του Ψυρρή και το Μεταξουργείο. Περιοχές με πολλή ιστορία, πολλά
αρχαία που δεν έχουν ανασκαφεί και χαρακτήρα στις γειτονιές. Ο
αρχαιολογικός χώρος της Ακαδημίας είναι ελάχιστα γνωστός, η περιοχή του
Δημοσίου Σήματος πρέπει να αναπλασθεί και δεν θα αποφευχθούν ανασκαφές σε
πολλά σημεία. Το Μεταξουργείο και του Ψυρρή, όπου ξεπηδούν τελευταία
μπαράκια και μικρά εστιατόρια, υπόσχονται πολλά για την αναψυχή μας.

6Το εμπορικό τρίγωνο (Σταδίου - Μητροπόλεως - Ερμού - Αθηνάς) με το
Μοναστηράκι είναι το έκτο κομμάτι του Αρχαιολογικού Πάρκου, το οποίο σε
αυτό το σημείο είναι πια λιγότερο πάρκο και περισσότερο γειτονιές με
εμπορική κίνηση και κίνηση αυτοκινήτων. Εδώ κυριαρχούν οι μεγάλες πλατείες:
Συντάγματος, Ομονοίας, αλλά και Μοναστηρακίου. Βλέποντάς το στον χάρτη της
Αθήνας αυτό το κομμάτι μοιάζει περισσότερο με... τσόντα και λιγότερο ως
μέρος του αρχαιολογικού πάρκου των ονείρων μας. Είναι σαν να είπαν οι
πολεοδόμοι «... βάλ' το κι αυτό εντός του πάρκου για να γίνει κάποια μέρα».
Εμφαση δίνεται στα υλικά που χρησιμοποιούνται στις πεζοδρομήσεις (λέγεται
ότι κάθε βήμα στην Ερμού κοστίζει χρυσάφι) ενώ γενικά κυρίαρχες είναι οι
εμπορικές δραστηριότητες. Η Αγία Ειρήνη και η Καπνικαρέα είναι σταθμοί εδώ,
όπως και τα μικρά σκοτεινά μαγαζιά με τα τόπια, τους αλατζάδες αλλά και τα
υπόγεια εργαστήρια στα στενά δρομάκια. Κάπου εδώ όμως το όνειρο σταματάει
και ξυπνάμε.

 Ο ειδικός φορέας

Στην πραγματικότητα λοιπόν η συνύπαρξη δύο συνυπεύθυνων υπουργείων στο ίδιο
έργο, που είναι αυτονόητη με την έννοια ότι το ένα θα αναλάβει τα
αρχαιολογικά και το άλλο την ένταξη του πάρκου στον αστικό ιστό αλλά και
στη ζωή της πόλης, δημιούργησε μια αντιπαράθεση ανάμεσα στα δύο υπουργεία.
Ποιο από τα δύο θα έχει τον τελευταίο λόγο; Γιατί μπορεί βεβαίως το ΥΠΠΟ να
έχει την ευθύνη για τις περισσότερες μελέτες και το ΥΠΕΧΩΔΕ μόνο για μία,
ωστόσο αυτή η μία είναι ο συνδετικός κρίκος για όλες τις άλλες. Για να
ξεπεραστεί αυτή η άμιλλα, η κυβέρνηση δημιούργησε στα τέλη του καλοκαιριού
έναν ειδικό φορέα, την Ενοποίηση Αρχαιολογικών Χώρων Αθήνας ΑΕ, της οποίας
σκοπός είναι η εφαρμογή του προγράμματος της ενοποίησης των αρχαιολογικών
χώρων και πρόεδρος ο σύμβουλος του Πρωθυπουργού αρχιτέκτων κ. Ιωάννης
Καλαντίδης.

Στο μεταξύ αρκετά προτού συσταθεί η Εταιρεία, ως γνωστόν, είχαν μοιραστεί
οι έξι μελέτες αρμοδιότητας του ΥΠΠΟ σε αντίστοιχα αρχιτεκτονικά γραφεία,
έγινε ο διαγωνισμός για την έβδομη (του ΥΠΕΧΩΔΕ), προκρίθηκε μία μελέτη
αλλά προτού γίνει η ανάθεση η Χωροταξία ζητεί τώρα την έγκρισή της και από
το ΚΑΣ. Από την άλλη πλευρά, οι έξι επιμέρους μελέτες των αρχαιολογικών
χώρων είναι έτοιμες και το ΥΠΠΟ υποτίθεται ότι μπορεί να προχωρήσει στην
περαιτέρω επεξεργασία τους. Πώς όμως θα προχωρήσει όταν λείπει η κεντρική
μελέτη επάνω στην οποία «κουμπώνουν» όλες οι άλλες; Κάπως έτσι είναι η
εικόνα σήμερα σε γενικές γραμμές. Για να γίνει όμως και κατανοητή
χρειάζεται να ανατρέξουμε στην ιστορία.

Μιλάμε για ένα κομμάτι της Αθήνας που ονομάζουμε αρχαιολογικό πάρκο και
αρχίζει από τον Αρδηττό και καταλήγει στην Ακαδημία Πλάτωνος. Ενα κομμάτι
αναψυχής και περιπάτου για τους Αθηναίους, κατάσπαρτο μνημεία. Ενα κομμάτι
που διατηρήθηκε σχετικά ανέγγιχτο. Αυτό το κομμάτι γης όμως δεν είναι και
τόσο «άβατο» όσο ακούγεται. Από τη δεκαετία του 1860 κατασκευάστηκε η οδός
Αποστόλου Παύλου δημιουργώντας μια οριστική τομή στον άμεσο αρχαιολογικό
χώρο της Ακρόπολης και χωρίζοντάς τον σε δύο μεγάλες ζώνες. Στα ανατολικά
είναι η Ακρόπολη, ο Αρειος Πάγος, η Αγορά και το Θησείο, και στα δυτικά η
Πνύκα, οι λόφοι Νυμφών, Φιλοπάππου κλπ. Επί 130 χρόνια η Αποστόλου Παύλου
παραμένει εκεί αμετακίνητη και δέχεται όλο και περισσότερη κυκλοφορία,
βαριά κυκλοφορία φορτηγών. Η μόνη μετακίνηση που υπέστη έγινε σε βάθος,
μετά τις ανασκαφές της βόρειας κλιτύος της Ακρόπολης όταν αποκαλύφθηκε
ολόκληρη συνοικία των Κλασικών χρόνων. Στη βαθιά κοιλάδα που δημιουργήθηκε
τότε, κυριαρχεί ­ όπως και πριν ­ ο δρόμος.

Ενας άλλος οδικός άξονας που επίσης τέμνει το «άβατον» κατά μήκος είναι η
Διονυσίου Αρεοπαγίτου. Κατασκευάστηκε μόλις το 1955. Εξυπηρέτησε από την
αρχή την πρόσβαση στην Ακρόπολη, τις δυτικές συνοικίες, Κουκάκι κλπ. και το
παρκάρισμα των τουριστικών λεωφορείων! Σήμερα επάνω στον Βράχο της
Ακρόπολης γίνονται οι εργασίες συντήρησης και αποκατάστασης των μνημείων
που καταστρέφονται από την ατμοσφαιρική ρύπανση και ακριβώς κάτω από τον
Βράχο παράγεται η πρώτη ύλη της ρύπανσης με τις εξατμίσεις των φορτηγών της
Αποστόλου Παύλου και τα αέρια του κλιματισμού των μονίμως σταθμευμένων στην
Αρεοπαγίτου τουριστικών λεωφορείων! Αν και τρελό, το σενάριο είναι πέρα για
πέρα αληθινό και αποδεικνύεται με μετρήσεις και διά γυμνού οφθαλμού. Η
τρέλα όμως δεν τελειώνει εδώ.

 Σχέδια επί σχεδίων

Μεγάλα κυκλοφοριακά προβλήματα υπάρχουν και στην Καλλιρρόης, που χωρίζει
τον Αρδηττό από το Ολυμπιείο, και στην Πύλη του Αδριανού, όπου η Αμαλίας
πρέπει να ενωθεί με τη Συγγρού, αλλά και στο γήπεδο Μακρυγιάννη όπου
τοποθετείται το νέο και μοντέρνο Μουσείο Ακροπόλεως αρμοδιότητας της
Εφορείας Ακροπόλεως, η οποία έτσι εμπλέκεται σαν σφήνα στην περιφέρεια του
Αρχαιολογικού Πάρκου και στις αμφισβητούμενες σχέσεις ΥΠΠΟ - ΥΠΕΧΩΔΕ. Σε
όλα αυτά ο Δήμος Αθηναίων βρήκε τη λύση παίρνοντας ένα τρενάκι από το
Πεδίον του Αρεως και βάζοντάς το να εκτελεί το δρομολόγιο στο ιστορικό
κέντρο της Αθήνας, μετατρέποντας την όλη υπόθεση σε κάτι μεταξύ Μίκι Μάους
και Ντίσνεϊλαντ, λύση πρωτότυπη και πολύ... προχωρημένη! Το ωραίο μας
όνειρο όμως αρχίζει να γίνεται εφιάλτης.

Στο μεταξύ οργανώνονται συσκέψεις επί συσκέψεων με τους μελετητές των έξι
τμημάτων του Αρχαιολογικού Πάρκου ή αυτού που λέμε Ενοποίηση των
Αρχαιολογικών Χώρων της Αθήνας. Προτάσεις και επιμέρους σχέδια
συγκρίνονται, εξετάζονται οι σχέσεις μεταξύ τους, χωρίς όμως την έβδομη
μελέτη του ΥΠΕΧΩΔΕ που από την αρχή είπαμε ότι επάνω της «κουμπώνουν» οι
υπόλοιπες. Πρόκειται για τη μελέτη του αρχιτέκτονα Δημήτρη Διαμαντόπουλου
και των συνεργατών του που προκρίθηκε με πλειοψηφία (επτά υπέρ, δύο κατά).
Η μελέτη ακολούθησε κατά γράμμα τους όρους του διαγωνισμού, μεταξύ των
οποίων ήταν και η ύπαρξη ενός τραμ που θα κινείται επί των πεζοδρομημένων
οδικών αξόνων Αρεοπαγίτου και Αποστόλου Παύλου. Τώρα, αν το τραμ δεν είναι
επιθυμητό, και δικαίως, είναι άλλη υπόθεση που μπορεί να συζητηθεί επάνω
στα σχέδια που προκρίθηκαν.

Σε όλα αυτά ο κ. Καλαντίδης, αν και ενήμερος, δεν θέλει να αρχίσει να κάνει
δηλώσεις ως πρόεδρος της νέας Εταιρείας. Ως αρχιτέκτονας και πολεοδόμος
όμως αντιλαμβάνεται ότι ενοποίηση δεν γίνεται αν δεν καθοριστούν οι χρήσεις
γης, πράγμα που θα προκαλέσει έντονες αντιδράσεις. «Πρέπει να κερδηθεί η
κοινή γνώμη και η συναίνεση των περισσοτέρων» λέει. Γι' αυτό ένα από τα
πρώτα μελήματά του είναι η δημιουργία ενός περιπτέρου ενημέρωσης του κοινού
όπου θα εκτίθενται μακέτες και σχέδια και θα προσφέρονται οργανωμένες
ξεναγήσεις. Αυτά εν καιρώ. Οσο για τις δυσκολίες, η σημαντικότερη ­
υποστηρίζει ο πρόεδρος της νέας Εταιρείας ­ είναι η έλλειψη μιας ενιαίας
φιλοσοφίας. Η απουσία ενός πνεύματος που θα δεσπόζει σε όλο το έργο, ακόμη
και στις μικρές λεπτομέρειες, όπως π.χ. να υπάρχει μια κοινή τυπολογία για
τα υλικά των πεζοδρομίων, για τα κάγκελα, τα κιγκλιδώματα, τα φανάρια.
Εκτός όμως από την ενιαία φιλοσοφία που έπρεπε ήδη να υπάρχει, θα πρέπει
από τώρα να συμφωνηθούν και οι πολεοδομικές και κυκλοφοριακές λύσεις που
προτείνονται, π.χ., στα τμήματα της Καλλιρρόης ή της Αμαλίας προς Συγγρού,
που συζητείται να κατεβούν σε βάθος. Αν για αυτά τα σημεία δεν συμφωνηθούν
από τώρα καθαρές λύσεις, θα έχουμε επανάληψη της τραγελαφικής κατάστασης
«Μετρό 1997» εν έτει 2003, έναν χρόνο πριν από τους Ολυμπιακούς Αγώνες.

</TEXT>
