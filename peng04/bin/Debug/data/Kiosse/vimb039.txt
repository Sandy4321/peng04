<CC>

Χ. ΚΙΟΣΣΕ
ΤΟ ΒΗΜΑ, 20-07-1997
Κωδικός άρθρου: B12438B081
</CC>

<TITLE>

           Κουκονήσι: ένας νέος προϊστορικός οικισμός στη Λήμνο

                         Από το έπος στην ανασκαφή

               Στους χρονικούς ορίζοντες του Τρωικού Πολέμου

 </TITLE>

<TEXT>


Στα μισά σχεδόν της απόστασης από τον Αθω στην Τρωάδα, απέναντι στην είσοδο
των Στενών του Ελλήσποντου, με μεγάλους κόλπους που προσφέρουν ασφαλή
αγκυροβόλια, η Λήμνος θα πρέπει από τη βαθιά αρχαιότητα να υπήρξε σταθμός
και ορμητήριο για τους ναυτικούς, στον δρόμο προς τη Μαύρη Θάλασσα και στον
μεταλλευτικό πλούτο των μυθικών της βασιλείων. Και εδώ, όπως σε τόσα άλλα
μέρη της Ελλάδας, όσα δεν λέει η Ιστορία τα υπαινίσσεται ο Μύθος και από τα
έπη μάς παραδίδεται πως πηγαίνοντας προς την Κολχίδα οι Αργοναύτες
στάθμευσαν στη Λήμνο, όπου ο Ιάσονας ερωτεύθηκε τη λήμνια βασίλισσα
Υψιπύλη. Καρπός αυτού του έρωτα ήταν ο Εύνηος, ο μετέπειτα βασιλιάς του
νησιού. Αλλά και οι Αχαιοί, όπως αναφέρεται στην Ιλιάδα, σταμάτησαν στη
Λήμνο με τα καράβια τους προτού φθάσουν στην απέναντι ακτή της Τρωάδας, και
μάλιστα αναγκάστηκαν να αφήσουν στο νησί τον άρρωστο Φιλοκτήτη που
δαγκώθηκε από φίδι. Στα χρόνια που ακολούθησαν, μας λέει ακόμη ο Ομηρος, οι
έλληνες πολιορκητές, που είχαν στρατοπεδεύσει έξω από την Τροία,
προμηθεύονταν από τον Εύνηο λημνιό κρασί στέλνοντάς του ως αντάλλαγμα χαλκό
και σίδηρο και ζώα και δέρματα και ακόμη και δούλους (ανδράποδα). Αλλά και
ο Δίας στη Λήμνο έριξε τον Ηφαιστο όταν θύμωσε και εκεί ο θεός έστησε το
εργαστήρι του.

Ετσι, στο σταυροδρόμι των θαλασσινών δρόμων, δεν είναι παράξενο που η
Λήμνος είναι γεμάτη αρχαιότητες και προϊστορικές θέσεις και σημαντικούς
οικισμούς.


 Μυκηναϊκά ευρήματα

Στη δυτική ακτή, όση από την αρχαία Μύρινα δεν έχει σκεπαστεί από τη
σύγχρονη πρωτεύουσα του νησιού, έρχεται στο φως με τις ανασκαφές της Κ'
Εφορείας Προϊστορικών και Κλασικών Αρχαιοτήτων. Στις βόρειες ακτές
βρίσκονται η Ηφαιστία και το ιερό των Καβείρων, που αποκαλύφθηκαν με
ιταλικές ανασκαφές, και ανατολικά απέναντι ακριβώς από την Τροία η
Πολιόχνη, ανασκαμμένη πάλι από ιταλούς αρχαιολόγους, είναι τα πιο γνωστά
παραδείγματα της σημασίας της Λήμνου στην περιοχή του Βορειοανατολικού
Αιγαίου κατά την Εποχή του Χαλκού και στους ιστορικούς χρόνους. Φαίνεται
όμως πως το νησί έχει πολλά ακόμη να μας πει.

Οχι μακριά από την Πολιόχνη, στον μυχό του Κόλπου του Μούδρου, σε μια
νησίδα πολύ κοντά στην παραλία, ένας ακόμη προϊστορικός οικισμός
αποκαλύπτεται με ανασκαφές που διεξάγονται τα τρία τελευταία χρόνια και
φέρνουν στο φως ευρήματα και αρχιτεκτονικά κατάλοιπα που έχουν εξαιρετική
σημασία σε διεθνές επίπεδο για τους αρχαιολόγους και τους μελετητές του
Βορειοανατολικού Αιγαίου στους χρόνους της χαλκοκρατίας. Η ανασκαφή
διενεργείται στο Κουκονήσι από τον κ. Χρήστο Μπουλώτη, αρχαιολόγο στο
Κέντρο Ερεύνης της Αρχαιότητος της Ακαδημίας Αθηνών, σε συνεργασία με την
Κ' Εφορεία Προϊστορικών και Κλασικών Αρχαιοτήτων. Η νησίδα είναι
ακατοίκητη, χωρίς έντονες υψομετρικές διαβαθμίσεις (στον κιονίσκο της
Γεωγραφικής Υπηρεσίας Στρατού σημειώνεται το μέγιστο ύψος, μόλις 10 μ.),
και όλη κι όλη η έκτασή της είναι κάπου 140 στρέμματα σιτοχώραφα που
καλλιεργούνται ως τις μέρες μας. Ενας λιθόστρωτος δρόμος μήκους 400 μ., που
μόλις ξεπροβάλλει από την επιφάνεια της θάλασσας, ενώνει το Κουκονήσι με
την απέναντι ακτογραμμή. Η θάλασσα σε εκείνο το σημείο είναι πολύ ρηχή και
δεν ξεπερνάει το μισό μέτρο βάθος.

Το Κουκονήσι θα περνούσε απαρατήρητο αν η επιφάνειά του δεν ήταν γεμάτη με
διάσπαρτα όστρακα, κυρίως της εποχής του Χαλκού. Αυτά τράβηξαν την προσοχή
των αρχαιολόγων. Ετσι, μετά από κάποιες επιφανειακές έρευνες και μια
σύντομη δοκιμαστική τομή, το Κουκονήσι βγήκε από την αφάνεια. Με την
ανασκαφή έρχεται τώρα στο φως ένα ανθηρό οικιστικό κέντρο, όπου όπως
φαίνεται υπήρξε συνεχής κατοίκηση από τις πρώτες τουλάχιστον φάσεις της
Πρώιμης Εποχής του Χαλκού (3η χιλιετία) ως την ύστερη χαλκοκρατία με
σημαντικά μυκηναϊκά ευρήματα. Στην επιφάνεια έχει βρεθεί επίσης
μεταγενέστερη κεραμική και νομίσματα που υποδηλώνουν ότι η ανθρώπινη
παρουσία θα συνεχίστηκε στη νησίδα και κατά τους ιστορικούς χρόνους.

Η αλήθεια όμως είναι ότι το Κουκονήσι δεν είναι ο μόνος προϊστορικός
οικισμός στη Λήμνο όπου ως πρόσφατα γνωρίζαμε κυρίως την Πολιόχνη, η
ανασκαφή της οποίας άρχισε τη δεκαετία του '30 ελκύοντας το παγκόσμιο
ενδιαφέρον καθώς θεωρήθηκε η αρχαιότερη πόλη του Αιγαίου και συνακόλουθα
ολόκληρης της Ευρώπης.

 Μια παρθένα θέση

Γιατί τώρα ξαφνικά ένας νέος προϊστορικός οικισμός σαν το Κουκονήσι, που
ανασκάπτεται τόσο κοντά στην Πολιόχνη, αποκτά τέτοιο ενδιαφέρον; Στο
ερώτημα απαντάει ο ανασκαφέας κ. Χρήστος Μπουλώτης.

«Η Πολιόχνη είναι αναμφισβήτητα ένα υψίστης σημασίας πρωτοαστικό κέντρο,
σχεδόν ολοκληρωτικά ανασκαμμένο. Εχει όμως αφήσει αναπάντητα πολλά
ερωτήματα που δεν έχουμε πάντα τη δυνατότητα να φωτίσουμε. Αρχισε να
σκάβεται πριν από 60 χρόνια από αρχαιολόγους που οι περισσότεροι ήταν
κλασικοί, με μεθοδολογία της εποχής εκείνης, όταν προβλήματα όπως της
στρωματογραφίας και της χρονολόγησης αντιμετωπίζονταν διαφορετικά. Από την
άλλη μεριά η Τροία, όπως ξέρουμε, σκάφτηκε από τον Σλήμαν πριν από
περισσότερο από έναν αιώνα και ήταν μια ανασκαφή αποκαλυπτική μεν, αλλά με
πολλές αμαρτίες. Και όσο και αν προσπάθησαν μετά τον Σλήμαν μεγάλοι
αρχαιολόγοι όπως ο Dorpheld και ο Blegen αργότερα να βάλουν κάποια τάξη,
παρέμειναν αιωρούμενα στην ασάφεια πολλά προβλήματα χρονολόγησης που
επιχειρούν τώρα να λύσουν οι γερμανοί συνάδελφοι που συνεχίζουν τις εκεί
έρευνες. Ετσι το Κουκονήσι, έχοντας μείνει ως τώρα ανέγγιχτο, προσφέρεται
για έρευνα σύμφωνα με τη νέα ανασκαφική μεθοδολογία και με την πείρα που
έχει στο μεταξύ αποκτηθεί από τη μελέτη των προϊστορικών οικισμών. Εχουμε
με άλλα λόγια μια προϊστορική θέση παρθένα, όπου μπορούμε με σύγχρονες
μεθόδους να ιχνηλατήσουμε όσα χάθηκαν ανεπιστρεπτί στις σχεδόν
ολοκληρωμένες ανασκαφές της Τροίας και της Πολιόχνης» λέει και τα λόγια του
θυμίζουν αυτό που έχει γίνει σήμερα πια συνείδηση στους αρχαιολόγους, ότι
δηλαδή η ανασκαφή είναι ένα «δράμα» που παίζεται σε ένα σκηνικό που έχει
στηθεί για μία και μοναδική φορά.

Πίσω στο Κουκονήσι τώρα, στη θέση του, στην ονομασία του, στα ευρήματα και
στη σημασία τους. Κατά το λημνιακό αγροτικό ιδίωμα, «κούκοι» ονομάζονται οι
λιθοσωροί. Και πράγματι το Κουκονήσι ήταν ως πρόσφατα για τους Μουδρινούς
ένα ανοιχτό «λατομείο» επιπεδόμορφων συνήθως λίθων που έπαιρναν για να
κτίσουν μαντριά ή για την εσωτερική επένδυση των πηγαδιών τους. Ενας τόπος
δηλαδή με έτοιμο αρχαίο οικοδομικό υλικό από τα ανώτερα οικιστικά στρώματα,
που για χρόνια έφερνε στην επιφάνεια το άροτρο και που τώρα μπορεί να
εντοπιστεί κυρίως στις μάντρες της περιοχής.

 Ανθηρό κέντρο

Η συστηματική ανασκαφή, που άρχισε το '94 στο ψηλότερο σημείο της νησίδας
και συνεχίστηκε τα δύο επόμενα χρόνια, είχε για τους αρχαιολόγους
εντυπωσιακά αποτελέσματα. Ενα από τα κυριότερα είναι τα καλοδιατηρημένα
αρχιτεκτονικά στοιχεία που αρθρώνονται πια με σαφήνεια σε οικιστικά
συγκροτήματα που χωρίζονται από πλέγμα δρόμων και εμφανίζονται μόλις 10-20
εκατ. κάτω από την επιφάνεια άροσης.

Η ανασκαφή ως τώρα έχει προχωρήσει σε βάθος περίπου 3,5 μ. εντοπίζοντας
κτίσματα της Πρώιμης Εποχής του Χαλκού, ενός δηλαδή χρονικού ορίζοντα γύρω
στο 2500 π.Χ., χωρίς ωστόσο να έχει ακόμη βρεθεί το φυσικό έδαφος με την
πρώτη κατοίκηση. Καλύτερα διατηρημένα είναι τα κτίσματα της Μέσης Εποχής
του Χαλκού (2000-1650 π.Χ.). Αντίθετα προς την Πολιόχνη, που πιστεύεται ότι
μετά το 2000 πέρασε στην παρακμή και έδωσε σποραδικά μόνο ευρήματα της
Μέσης χαλκοκρατίας, το Κουκονήσι εξακολουθεί να είναι ένα ανθηρό οικιστικό
κέντρο σε ολόκληρη τη δεύτερη χιλιετία. Σε όλο αυτό το διάστημα
διατηρήθηκαν στενές εμπορικές δοσοληψίες με τη Μικρά Ασία, τα νησιά του
Αιγαίου και την ηπειρωτική Ελλάδα, όπως μαρτυρούν εύγλωττα τα ποικίλα
εισηγμένα τεχνήματα που πλουσιοπάροχα μας δίνει η γη του Κουκονησιού. Η
μελέτη αυτών ακριβώς των τεχνημάτων και κυρίως των αγγείων αναμένεται να
δώσει πολλές απαντήσεις σε επίμαχα ζητήματα χρονολόγησης της Τροίας,
φέρνοντας κοντύτερα τα δύο χρονολογικά συστήματα, αυτό της Τροίας με εκείνο
της ηπειρωτικής Ελλάδας. «Σίγουρα, καθώς το Κουκονήσι διατηρεί άθικτα πολλά
κατάλοιπα διαδοχικών, επάλληλων πόλεων, όπως δηλαδή η Τροία και η Πολιόχνη,
μοιάζει να είναι το κλειδί για την απάντηση πολλών ερωτημάτων που αφορούν
τόσο την προϊστορία της Λήμνου και της Τροίας όσο και του ευρύτερου
αιγαιακού χώρου» λέει ο Χρήστος Μπουλώτης. Και όλα τα μέχρι στιγμής
ανασκαφικά αποτελέσματα στη μικρή νησίδα του Μούδρου φαίνεται να στηρίζουν
την άποψή του.

Ιδιαίτερο ενδιαφέρον για την αρχαιολογική προβληματική αποκτά το Κουκονήσι
και από την εύρεση άφθονης μυκηναϊκής κεραμικής του τέλους περίπου του 13ου
αιώνα π.Χ. σε επιφανειακά σχεδόν στρώματα. Και αν τα μυκηναϊκά αυτά όστρακα
είναι ενδεικτικά για την εκεί παρουσία Μυκηναίων, τα πήλινα χαρακτηριστικά
μυκηναϊκά ειδώλια, στους λεγόμενους τύπους Φ και Ψ, μας προσανατολίζουν
περισσότερο στη σκέψη για μονιμότερη εγκατάστασή τους καθώς είναι άρρηκτα
συνδεδεμένα με θρησκευτικές δοξασίες και πρακτικές. Μια τέτοια μόνιμη
εγκατάσταση Μυκηναίων στο Κουκονήσι μάς μεταφέρει λίγο πολύ στον χρονικό
ορίζοντα του Τρωικού Πολέμου και ταιριάζει με τη σημασία που δίνει ο επικός
λόγος στη Λήμνο. Ετσι τώρα τα μυκηναϊκά ευρήματα και κυρίως τα κατάλοιπα
της λατρείας που βρέθηκαν στο Κουκονήσι τεκμηριώνουν την άποψη ότι σε ένα
νησί με τη γεωστρατηγική θέση της Λήμνου για τον έλεγχο των Στενών δεν
είναι δυνατόν οι εγκαταστάσεις των ελλήνων Μυκηναίων, την εποχή μάλιστα της
μεγάλης ακτινοβολίας και εξάπλωσης του πολιτισμού τους, να είχαν χαρακτήρα
απλών σταθμών για ευκαιριακές εμπορικές συναλλαγές.

Και το Κουκονήσι ­ μια ματιά στον χάρτη είναι αρκετή για να το καταλάβει
κανείς ­ θα πρέπει να ήταν μια ιδιαίτερα προστατευμένη θέση για τους
Μυκηναίους που έφθαναν εκεί ακολουθώντας δοκιμασμένους από παλιά
θαλασσινούς δρόμους στους οποίους η Λήμνος ήταν αναμφισβήτητα ένα κύριο
κομβικό σημείο. Αλλωστε εκεί καταλήγουν ισχυρά θαλάσσια ρεύματα, όπως
δείχνουν οι σύγχρονες ωκεανογραφικές μελέτες, που ευνοούσαν την
αποτελεσματικότερη άσκηση της ναυσιπλοΐας.

</TEXT>
