<CC>

Χ. ΚΙΟΣΣΕ
ΤΟ ΒΗΜΑ, 28-09-1997
Κωδικός άρθρου: B12448B031
</CC>

<TITLE>

                         Η άνοδος των Εβδομήκοντα

</TITLE>

<TEXT>

Πώς να αντιληφθεί ο επισκέπτης τις πέντε επάλληλες οικοδομικές φάσεις που
πολλά και ακέραια στοιχεία τους βρέθηκαν κατά την ανασκαφή στα Υρια της
Νάξου; Στον άξονα του ελληνιστικού ναού, που η βάση του υπάρχει σχεδόν
ακέραιη καθώς και αρχιτεκτονικά μέλη αυτής της περιόδου ικανά να τον
αναστηλώσουν μερικώς, ο ανασκαφέας καθηγητής κ. Β. Λαμπρινουδάκης
τοποθέτησε το... μηχάνευμα της εικόνας. Αποτυπωμένες σε γυάλινες
επιφάνειες, οι κατόψεις των κυριότερων περιόδων σύρονται εύκολα ώστε να
μπορεί να δει κανείς πάνω στα σημερινά κατάλοιπα τον ναό σε άλλους χρόνους.
Εξυπνη, οικονομική, καλόγουστη και ιδίως με ενδιαφέρον για τον επισκέπτη, η
εφεύρεση δεν χρειάστηκε πιλοτικό πρόγραμμα ανάδειξης. Χρειάζεται όμως
φύλακες για να ανοίξει ο υποδειγματικός μικρός αρχαιολογικός χώρος που
περιμένει.


Οταν, στις αρχές της δεκαετίας του '60, ο Ντε Γκωλ ήρθε στην Ελλάδα,
επισκέφθηκε τον αρχαιολογικό χώρο του Σουνίου. Εκεί ο γάλλος πρόεδρος
θαύμασε τον ναό και απόλαυσε τη δύση. Στεκόταν ακόμη σε ένα βράχο αμίλητος,
με το βλέμμα στο πέλαγος και με φανερή τη συγκίνησή του, όταν κάποιος
διέκοψε τη σιωπή ρωτώντας για τις εντυπώσεις του. Λακωνικά ο Ντε Γκωλ είπε:
«Ή αυτό ή εκείνο» δείχνοντας από τη μια τον ναό του Ποσειδώνα και από την
άλλη το νεόκτιστο ξενοδοχείο του ΕΟΤ μέσα στον αρχαιολογικό χώρο του
Σουνίου, δίπλα ακριβώς στο αρχαίο Νεώριο. Ηταν η εποχή της μεγάλης
προσπάθειας για την ανάπτυξη του τουρισμού και το κτίσμα εθεωρείτο
επίτευγμα από την τότε κυβέρνηση, παρά τις έντονες διαμαρτυρίες αρχαιολόγων
και αρχιτεκτόνων. Τα κριτήρια και οι προϋποθέσεις βέβαια άλλαξαν από τότε.
Το ξενοδοχείο όμως βρίσκεται πάντα εκεί.

Η ιστορία είναι αληθινή και είναι χρήσιμη μόνο στο μέτρο που μπορεί να
δείξει πώς αντιμετωπίζεται ένας αρχαιολογικός χώρος από την ίδια την
πολιτική ηγεσία. Σήμερα η μεταχείριση των μνημείων έχει διαφοροποιηθεί σε
μεγάλο βαθμό. Οχι όμως τόσο όσο θα μπορούσε. Για χάρη του τουρισμού πάλι,
το τουριστικό αναψυκτήριο του ίδιου αρχαιολογικού χώρου, που είχε χτιστεί
στην επιφανέστερη θέση μετά από εκείνη του αρχαίου ναού και δίπλα στο
τείχος του αρχαίου κάστρου, επεκτάθηκε πρόσφατα αθόρυβα. Αυτό έγινε νόμιμα
και ενώ υπάρχει εγκεκριμένη από το ΥΠΠΟ μελέτη για τη διαμόρφωση του
αρχαιολογικού χώρου του Σουνίου, όπου προβλέπονται η απελευθέρωση από
οποιοδήποτε νεότερο κτίσμα του χώρου και η απόδοσή του στα μνημεία. Ετσι,
το παράδειγμα του Σουνίου χρησιμοποιείται για να καταδειχθεί ότι όλοι οι
αρχαιολογικοί χώροι, ακόμη και οι διασημότεροι, πάσχουν είτε από τουριστική
(διάβαζε οικονομική) υπερεκμετάλλευση είτε από αδιαφορία. Για μερικούς
υπάρχουν μελέτες που ούτε συζητήθηκαν, για άλλους μελέτες που εγκρίθηκαν
και δεν εφαρμόστηκαν και για κάποιους άλλους δεν υπάρχει ούτε τοπογραφικό
σχέδιο, ενώ ακόμη και σήμερα εγκρίνονται για αρχαιολογική και τουριστική
εξυπηρέτηση ογκώδεις μόνιμες κατασκευές σε χώρους μνημείων όπως οι Δελφοί.

 Οδηγός για τον επισκέπτη

Προ ημερών εξαγγέλθηκε το «Πρόγραμμα Ανάδειξης 70 Αρχαιολογικών Χώρων» από
τον ίδιο τον Πρωθυπουργό. Και παρ' όλο που θα μπορούσε να χαρακτηρισθεί...
βηματάκι σε σύγκριση με τα όσα απαιτούνται να γίνουν στον ερειπιώνα των
αρχαιολογικών χώρων της Ελλάδας, θα πρέπει να παραδεχθούμε ότι, αν και
δειλό, το βήμα αυτό μας φέρνει κοντύτερα σε μια πραγματικότητα για την
οποία δεν μπορούμε να είμαστε υπερήφανοι κατά την πρωθυπουργική ρήση. Και
παρ' όλο που ο αριθμός 70 θα μπορούσε δικαιολογημένα να θυμίσει το...
παιχνίδι της κολοκυθιάς ­ «Και γιατί 70 και όχι 7 ή έστω 11, κύριε
υπουργέ;» ­, ο αριθμός 70 (συμβατικός κατά τον υπουργό Πολιτισμού) επελέγη
για να καλυφθεί όλη η επικράτεια μέσα στα ρεαλιστικά όρια της συνεχιζόμενης
στυγνής πολιτιστικής λιτότητας. Ετσι, από τους περίπου 1.500
χαρακτηρισμένους αρχαιολογικούς χώρους, από τους οποίους οι επισκέψιμοι δεν
ξεπερνούν τους 150, ο αριθμός 70 προσφέρει πολλές πιθανότητες εφαρμογής
ενός τέτοιου προγράμματος. Εδώ πρέπει να σημειωθεί και η εισαγωγή του
θεσμού του ενιαίου εισιτηρίου σε όλους τους αρχαιολογικούς χώρους μιας
περιοχής, ιδέα που στηρίζεται θερμά από τον υπουργό κ. Ευάγγελο Βενιζέλο.

Το πρόγραμμα της «Ανάδειξης των 70» αφορά την εκπόνηση τοπογραφικών με όλα
τα νεότερα στοιχεία και τη διερεύνηση του όλου χώρου για τις καλύτερες
διαδρομές του επισκέπτη με την επιδίωξη να αναδειχθούν τα πιο σημαντικά
μνημεία και οι σπουδαιότερες στιγμές από την ιστορία του τόπου που πρέπει
να προσέξει ο επισκέπτης. Σε καλαίσθητη πινακίδα στην είσοδο θα βλέπει το
τοπογραφικό και την προτεινόμενη διαδρομή και στο σύντομο ιστορικό θα
ενημερώνεται για τις περιόδους ακμής του χώρου ή της άμεσα συνδεδεμένης με
αυτόν ευρύτερης περιοχής.

Φωτογραφίες των κυριότερων κινητών ευρημάτων με παραπομπή στα μουσεία όπου
φυλάσσονται, σχέδια με αναπαραστάσεις μνημείων, αρχιτεκτονικές κατόψεις ή
προσόψεις όπου κρίνεται ότι χρειάζονται και γενικά κάθε στοιχείο που θα
συμβάλει στην ενημέρωση του επισκέπτη θα περιέχονται στις πινακίδες με
τρόπο ελκυστικό και άμεσο. Δεν πρόκειται για καινοτομία. Είναι κάτι που
όφειλε να υπάρχει εδώ και δεκαετίες, κάτι σαν τις ταμπέλες τεκμηρίωσης που
αυτονόητα αναζητούμε δίπλα σε κάθε έργο ενός μουσείου. Η ανάληψη της
ευθύνης για την πραγματοποίηση αυτού του προγράμματος από τον καθηγητή και
ανασκαφέα του Δίου κ. Δημήτρη Παντερμαλή είναι μια εγγύηση ότι το έργο θα
ολοκληρωθεί ως την τελευταία λεπτομέρειά του, ενώ η ιδιότητα του βουλευτή
Επικρατείας επιτρέπει ελπίδες για παρακίνηση του ενδιαφέροντος των
συναδέλφων του πολιτικών στα πολιτιστικά.

 Διάθεση αναδιοργάνωσης

Γενικότερα όμως η «Ανάδειξη των 70» τι είναι; Νέα αντιμετώπιση της
κυβερνήσεως στα αραχνιασμένα αρχαιολογικά προβλήματά μας; Μάλλον πρόκειται
για διάθεση αναδιοργάνωσης ενός πολύ στοιχειώδους κεφαλαίου που ονομάζεται
«προσέγγιση αρχαιολογικού χώρου στον επισκέπτη» και όχι το αντίστροφο. Η
κίνηση είναι αναμφισβήτητα θετική, με την προϋπόθεση ότι δεν θα
λειτουργήσει ως ανασταλτικό στοιχείο και δεν θα καθυστερήσει η εξέταση των
βασικών υποχρεώσεων της πολιτείας απέναντι στις αρχαιότητες που καταρρέουν.

Λιγότερο «πονηρεμένα» και πιο καλοπροαίρετα θα έλεγε κανείς ότι ίσως ο
ευπρεπισμός των αρχαιολογικών χώρων βοηθήσει όλους εμάς ­ και όχι μόνον
τους ξένους επισκέπτες ­ να αποκτήσουμε μια πιο άμεση σχέση και να
κατανοήσουμε την αξία της μεγαλύτερης πλουτοπαραγωγικής πηγής ενός τόπου
που δεν έχει πετρέλαια, βιομηχανία, τεχνολογία ή πεδιάδες για να στηρίξει
την εθνική οικονομία του.

Με άλλα λόγια, ίσως βοηθήσει σε μιαν εμπνευσμένη εκμετάλλευση μιας πρώτης
ύλης που είτε από ευχή είτε από κατάρα υπάρχει και μας αποκαλύπτεται στο
πρώτο ξύσιμο της γης, χωρίς ποτέ να έχουμε σκεφθεί την εκμετάλλευσή της για
να μας αποφέρει τα κοινωνικά, παιδευτικά και επίσης τα οικονομικά οφέλη που
διαθέτει.

Το έργο της επιτροπής που συνεστήθη από τον κ. Παντερμαλή και τον συνεργάτη
του καθηγητή της Αρχιτεκτονικής στο ΑΠΘ κ. Γ. Καραβέδο δεν πρόκειται να
υποκαταστήσει την Αρχαιολογική Υπηρεσία του ΥΠΠΟ ούτε να λύσει τα καυτά
προβλήματα των αρχαίων μνημείων και χώρων που καταρρέουν (Μυκήνες), που δεν
έχουν κιγκλιδώματα (Αρχαία Αγορά Αθηνών), που μένουν χωρίς συντηρητές,
ακόμη και καθαριστές (Ακρόπολη) και όπου λείπουν χέρια για να τα
ξεχορταριάσουν (Νικόπολη), για να θυμηθούμε τις γνωστότερες περιπτώσεις.

Η «Ανάδειξη των 70» είναι ένα πρόγραμμα παιδευτικό και καλλωπιστικό,
αφιερωμένο στον μέσο επισκέπτη. Τα σοβαρά περιμένουν. Εν αναμονή, λοιπόν,
«να γίνουν πολλά για να μπορούν οι αρχαιολογικοί χώροι να δέχονται δίχως
φόβο της φθοράς που προκαλεί η χρήση τους χιλιάδες επισκέπτες και συγχρόνως
να ανταποκρίνονται στις προσδοκίες αυτών των ανθρώπων που θέλουν να δουν
και να μάθουν», όπως είπε ο κ. Σημίτης, και η υπόσχεση σημειώνεται στο δικό
μας μπλοκάκι αυτή τη φορά.

 Ηλεκτρονική καταγραφή

Παρ' όλα αυτά, πρέπει να πούμε ότι η εργασία που άρχισε τον περασμένο
Δεκέμβριο ο κ. Παντερμαλής, εκτός από τον επισκέπτη, θα ωφελήσει και τη
διοίκηση καθώς συγκεντρώνονται επιστημονικά στοιχεία και πρακτικές ανάγκες
που λόγω γραφειοκρατίας «θάβονται», αν και επίμονα αναφέρονται στις
εκθέσεις που υποβάλλουν στο ΥΠΠΟ οι κατά τόπους αρχαιολογικές εφορείες. Η
καταγραφή γίνεται ηλεκτρονικά φυσικά και, όπως εξήγησε προς «Το Βήμα» ο
καθηγητής Παντερμαλής, το πρόγραμμα περιλαμβάνει πολλή αρχιτεκτονική
εργασία ενώ δεν είναι μικρό το βάρος για την απόφαση της τελικής εικόνας
που θα δίνεται στον κάθε χώρο ανάλογα με την ιστορική, γεωγραφική και
βεβαίως αρχαιολογική σημασία του.

Από τον περασμένο Δεκέμβριο ως τώρα έχει συμπληρωθεί περίπου το 60% του
έργου. «Η δουλειά όμως είναι περισσότερη απ' όση υπολόγιζα και οι ελλείψεις
μεγάλες σε πολλούς από τους χώρους. Υπολογίζουμε να τελειώσουμε την
ερχόμενη άνοιξη», λέει ο κ. Παντερμαλής, εξηγώντας ότι χρειάζονται
κυριολεκτικά σάρωμα της Ελλάδας απ' άκρη σ' άκρη, στενή συνεργασία με τις
τοπικές εφορείες και τους εντεταλμένους σε κάθε χώρο αρχαιολόγους,
συγκέντρωση βιβλιογραφίας και στοιχείων, σχέδια κλπ. Και ακόμη η μέχρι
τέλους παρακολούθηση του έργου, με την εγκατάσταση δηλαδή των τελειωμένων
πινακίδων, ώστε να αποφευχθεί η έστω και προσωρινή παραμονή τους σε κάποια
αρχαιολογική αποθήκη και η αναπόφευκτη γνωστή... εξ αυτής μονιμότητα.

Το πρόγραμμα χαρακτηρίστηκε πιλοτικό από τον υπουργό Πολιτισμού, ο οποίος
είναι υποστηρικτής της ιδέας να γίνουν τα μνημεία προσιτά και ελκυστικά
στον επισκέπτη, που δεν είναι υποχρεωμένος να είναι γνώστης όλων των
λεπτομερειών της ιστορίας.

Ρόλο θα παίξουν σίγουρα και οι διαδρομές που προτείνονται ώστε μαζί με τα
μνημεία να αναδεικνύονται οικολογικά και αισθητικά στοιχεία που μειώνουν τη
σχολαστικότητα για χάρη μιας πιο θερμής επαφής με το παρελθόν. «Δοκιμάζουμε
να δούμε επιτέλους τους αρχαιολογικούς χώρους όχι μόνο από τη δική μας
πλευρά, την πλευρά του αρχαιολόγου και του ερευνητή, αλλά και από την
πλευρά του επισκέπτη ο οποίος φθάνει κάποια στιγμή στον αρχαιολογικό χώρο
και περιμένει μαζί με τη γνώση και κάποια ευχαρίστηση», λέει ο ανασκαφέας
του Δίου.

 Το παράδειγμα στο Δίον

Και ασφαλώς ένα χαρακτηριστικό παράδειγμα αυτής της ιδέας είναι ο
αρχαιολογικός χώρος που από χρόνια διευθύνει ο κ. Παντερμαλής στο Δίον.
Πρόκειται για έναν αρχαιολογικό χώρο με θαυμάσιο φυσικό κάλλος, άφθονες
πηγές νερού και πλούσια βλάστηση, αντιπροσωπευτική της Μακεδονίας. Εκεί η
προσπάθεια από την αρχή ήταν η δημιουργία αρχαιολογικού πάρκου. Και η
παρουσία του εντεταλμένου αρχαιολόγου είναι έντονη εδώ, παρ' όλο που το
τοπίο προσφέρεται από μόνο του. Οι γεμάτες νερό λίμνες της ιερής πόλης των
Μακεδόνων, οι προσβάσεις στα μνημεία, ακόμη και η τοποθέτηση αντιγράφων
αρχαίων γλυπτών στην αρχική τους θέση βοηθούν τη φαντασία να αναπλάσει την
πόλη που μπορεί να δει και από ψηλά ο επισκέπτης από τα ξύλινα
παρατηρητήρια, ενώ χάρη στη μελέτη γάλλου ορνιθολόγου, ο οποίος κατέγραψε
τα πουλιά του αρχαιολογικού χώρου και ηχητικά, το Δίον έχει αποκτήσει έναν
μοναδικό ορνιθολογικό πίνακα με κελαηδίσματα.

Από την άλλη μεριά, και η επιλογή του αρχαιολογικού χώρου του Ραμνούντα δεν
ήταν τυχαία για την εξαγγελία ενός τέτοιου προγράμματος ανάδειξης.
Υποδειγματικά ανασκαμμένος και διευθετημένος από τον επίτιμο έφορο και
γενικό γραμματέα της Αρχαιολογικής Εταιρείας κ. Β. Πετράκο, ο Ραμνούς έμενε
για χρόνια κλειστός και ξεχασμένος για να έρθει στην επικαιρότητα με την
πρόσφατη ληστεία της αρχαιολογικής αποθήκης του, που μας θύμισε πως δεν
είχε ηλεκτρικό. Καθώς λοιπόν κατά γενική ομολογία τα προβλήματα είναι
πολλά, η «Ανάδειξη των 70» είναι θετική μόνο υπό την προϋπόθεση ότι δίνει
χρόνο για να εμπεδωθεί μια νέα αντίληψη για τη σημασία μνημείων, μουσείων
και αρχαιοτήτων γενικά από την πολιτεία. Διαφορετικά η ιδέα της εξαγγελίας
από τον ίδιο τον Πρωθυπουργό, και μάλιστα από τον Ραμνούντα, κινδυνεύει να
παραπέμψει σε σκέψεις ότι... τον έριξαν ξυπόλυτο στους ράμνους (αγκαθωτούς
θάμνους, κατά το τοπωνύμιο) και δεν είναι βέβαιον κατά πόσο θα τύχει της
συνδρομής του τοπικού Αριστόμαχου θεραπευτή.

</TEXT>
