<CC>

Χ. ΚΙΟΣΣΕ
ΤΟ ΒΗΜΑ, 09-11-1997
Κωδικός άρθρου: B12454B071
</CC>

<TITLE>

                  Η Αλεξάνδρεια αναζητεί το παρελθόν της

 </TITLE>

<TEXT>


Η Αλεξάνδρεια είναι περίεργη πόλη, μυστική και παλιά. Μια πόλη ξεπεσμένη
που ζει στη σκιά του ιδρυτή της, τρέφεται από την παλιά κοσμοπολίτικη αίγλη
της και κινείται στους νέους παλμούς του Ισλάμ. Το ζαχαροπλαστείο
«Αθηναίος» υπάρχει ακόμη στην πλατεία Ζαγκλούλ, εκεί όπου λέγεται ότι
στεκόταν ο μεγάλος ναός που είχε αφιερώσει η Κλεοπάτρα στον Αντώνιο και
όπου αυτοκτόνησε όταν τον είδε να πεθαίνει. Οπως ακόμη υπάρχουν τα παλιά
φαρμακεία, το παλιό κοσμηματοπωλείο του Γιουσουφιάν ή το ξενοδοχείο «Σέσιλ»
στην παραλία, όπου η Justine κάθε βράδυ έπαιρνε το απεριτίφ της. Απέναντι
το εστιατόριο «Τριανόν», διακριτικό με διάκοσμο Art Deco, και πιο κάτω το
παλιό καφεπωλείο του Σοφιανόπουλου με την ξύλινη επένδυση στους τοίχους. Τα
παλιά καταστήματα όπως και τα κτίρια υπάρχουν ακόμη, η πόλη όμως που
αγαπήθηκε από τον Καβάφη, τον Τσίρκα και τον Durrel έχασε τον κοσμοπολίτικο
χαρακτήρα της και ακολουθεί μιαν άλλη διαδρομή.

Ισως το μόνο που δεν χάθηκε στην Αλεξάνδρεια είναι ο μύθος του ιδρυτή της.
Κατά έναν περίεργο τρόπο ο Αλέξανδρος εξακολουθεί να συζητιέται και να
σαγηνεύει. Και αυτό φάνηκε ακόμη μια φορά στο αρχαιολογικό συμπόσιο που
οργανώθηκε πριν από λίγες ημέρες με θέμα τον μακεδόνα βασιλιά και την
κληρονομιά του. Το συμπόσιο οργανώθηκε για πέμπτη χρονιά από το Ιδρυμα
Ελληνικού Πολιτισμού και τον κ. Κωστή Μοσκώφ, μορφωτικό σύμβουλο στην
πρεσβεία της Ελλάδας στην Αίγυπτο. Αρχαιολόγοι και ιστορικοί, διευθυντές
μουσείων και καθηγητές πανεπιστημίων από την Ελλάδα αλλά και αιγύπτιοι
συνάδελφοί τους από το Κάιρο και την Αλεξάνδρεια καθώς και Ιορδανοί από το
Αμμάν μίλησαν για τον μακεδόνα βασιλιά και την ελληνιστική παράδοση. Αυτά
που άφησε ο Αλέξανδρος και αυτά που βρήκε...

Αρχίζοντας από το δεύτερο, μια νέα ανακάλυψη ενός σημείου της αιγυπτιακής
ιερογλυφικής γραφής που υποδηλώνει «αυτούς που ζουν πίσω από τα βόρεια
νησιά» δείχνει την επίδραση που άσκησε η Αίγυπτος στις διοικητικές δομές
της μινωικής Κρήτης και τη στενή επικοινωνία των δύο περιοχών πολύ πριν από
τον Αλέξανδρο, από το 2000 ως το 1700 π.Χ. Βρέθηκε σε μινωικά σφραγίσματα
σε ανασκαφή της καθηγήτριας κυρίας Α. Καντά στο Μοναστηράκι της Κρήτης.
Πολύ αργότερα, στα αρχαϊκά χρόνια, η ναυτική ισχύς της Νάξου φαίνεται ότι
έφερε τους Ναξιώτες στην Αίγυπτο, όπου επηρεάστηκαν από τη μνημειακή
φαραωνική πλαστική. Η επιρροή συναντάται στους πρώτους κούρους της Νάξου οι
οποίοι υπερτερούν σε μέγεθος από εκείνους άλλων περιοχών, υποστήριξε η
καθηγήτρια κυρία Γ. Κοκκόρου - Αλευρά.

Τέσσερα όμως διάσημα ζωγραφικά πορτρέτα, που έγιναν όταν ακόμη ο Αλέξανδρος
ήταν εν ζωή, μας δίνουν τη δυνατότητα να καταλάβουμε πώς τον έβλεπαν οι
σύγχρονοί του. Αντίθετα λοιπόν με την τυπολογία της εποχής και τις
συνήθειες των Ελλήνων, ο Αλέξανδρος δεν απεικονίστηκε μόνο με τη βασιλική
του ιδιότητα, όπως π.χ. ο Περικλής που αποδίδεται πάντοτε ως στρατηγός ή ο
Σοφοκλής ως τραγικός. Στη ζωφόρο του τάφου της Βεργίνας έχουμε τον
Αλέξανδρο ως κυνηγό, στο μωσαϊκό της Νεαπόλεως (πιστό αντίγραφο ζωγραφικού
έργου) ως πολεμιστή, ως εραστής εμφανίζεται δίπλα στη Ρωξάνη στον πίνακα
του Αέτιου και τέλος στο έργο του Απελλή στην Εφεσο ως κεραυνοφόρος. Η
χαρισματική προσωπικότητα του ήρωα ξεπέρασε την τυποποίηση και παραμέρισε
τις όποιες της δεσμεύσεις, υποστήριξε η κυρία Walter - Καρύδη του
Πανεπιστημίου του Μονάχου.

Για 4.000 χρόνια πολιτιστικών ανταλλαγών ανάμεσα στην Κρήτη και στην
Αίγυπτο μίλησε η διευθύντρια του Μουσείου Ηρακλείου κυρία Α. Καρέτσου και
για τα ειδώλια της αιγυπτιακής συλλογής του Μουσείου Μπενάκη η κυρία Σ.
Πινιατόγλου. Η αλεξανδρινή σκέψη στη φιλοσοφία, στις επιστήμες και στη
θρησκεία σε μια πόλη που διέθετε Βιβλιοθήκη με μισό εκατομμύριο τόμους,
εργαστήρια, βοτανικούς κήπους και αστεροσκοπείο ήταν ένα άλλο θέμα (κυρία
Amira Matar του Πανεπιστημίου του Καΐρου), ενώ ο πρύτανης του Πανεπιστημίου
της Αλεξάνδρειας κ. F. Fakharani ανέπτυξε μια νέα άποψη για την πολεοδομία
της Αλεξάνδρειας και η συνεργάτις του κυρία Μ. Παπακώστα αναφέρθηκε σε ένα
μακεδονικό τάφο που είχε βρεθεί στις αρχές του αιώνα στην περιοχή του
λατινικού νεκροταφείου. Είναι μια θέση όπου τώρα στρέφεται το ενδιαφέρον
του κ. Fakharani για την αναζήτηση του τάφου του Αλεξάνδρου, ένα θέμα που
εξακολουθεί να απασχολεί μερικούς αλεξανδρινούς μελετητές, αν όχι όλους. Αν
όμως ο τάφος του Αλεξάνδρου παραμένει χωρίς απάντηση, ένας άλλος
μακεδονικός τάφος, ο επονομαζόμενος του Αγίου Αθανασίου, έξω από τη
Θεσσαλονίκη, που παρουσιάστηκε από την ανασκαφέα κυρία Μ. Τσιμπίδου
εντυπωσίασε με τα χρώματα και την υψηλή ποιότητα της ζωγραφικής που άνθησε
στην αρχαία Μακεδονία.

Αλεξάνδρεια και Μακεδονία. Δεμένοι άρρηκτα με την κοινή τους ιστορία οι δύο
τόποι παρουσιάζουν τους καρπούς των ερευνών τους σε αυτή την επιστημονική
συνάντηση που εφέτος στηρίχθηκε γενναιόδωρα από τη Νομαρχία Θεσσαλονίκης,
ενώ η ανάγκη μιας μόνιμης ελληνικής αρχαιολογικής παρουσίας στην
Αλεξάνδρεια γίνεται όλο και περισσότερο αισθητή. Γιατί μιλάμε για μια πόλη
ελληνική, με ελληνικές αρχαιότητες, σε μια χώρα με φιλικούς δεσμούς μαζί
μας, όπου η κοινή μας ιστορία μελετάται από Αιγύπτιους, Γάλλους, ακόμη και
Πολωνούς, αλλά όχι Ελληνες. Παράδοξο.

</TEXT>
