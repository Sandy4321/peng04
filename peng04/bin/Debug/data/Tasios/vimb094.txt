<CC>

Θ. ΤΑΣΙΟΣ
ΤΟ ΒΗΜΑ, 23-11-1997
Κωδικός άρθρου: B12456B041
</CC>

<TITLE>

                           Ελληνες ή Ευρωπαίοι;

</TITLE>

<TEXT>


1Κατα καιρούς γίνεται λόγος για τα «κοινά ιδεώδη» των ευρωπαίων πολιτών,
για «πολιτισμική κοινότητα» των λαών ή, συνοπτικότερα, για την ευρωπαϊκή
ταυτότητα. Ο όρος (όσο σαφής ή ασαφής κι αν είναι) προέρχεται απ' τη
χρήση-του στο πλαίσιο των επιμέρους εθνικών ομάδων, τα μέλη των οποίων
υποτίθεται πως διαθέτουν μια λεγόμενη «εθνική ταυτότητα».

Αναβάλλοντας λίγο την απόπειρα ορισμών, θα λέγαμε οτι σε καιρούς σοβαρών
αμφισβητήσεων της ίδιας της έννοιας της εθνικής ταυτότητας, η επέκτασή-της
σε μια πολυεθνική Ομάδα είναι ακόμα πιο προβληματική. Θα βιαζόμουνα μάλιστα
να σχολιάσω προχείρως το επιχείρημα «μα, στην Ευρώπη έχομε κοινή προέλευση
απ' τον ελληνορωμαϊκό πολιτισμό, είμαστε (πρακτικώς όλοι) χριστιανοί, και
μοιραζόμαστε και τον ευρωπαϊκό Διαφωτισμό»: Παραβλέποντας προς στιγμήν την
έλλειψη εσωτερικής ενότητας των τριών αυτών κατηγορημάτων, θα έλεγα οτι την
ίδιαν ακριβώς κληρονομία καμαρώνουν κι οι Αμερικές και η Αυστραλία. Μήπως
λοιπόν πρόκειται για «δυτική» μάλλον παρά για «ευρωπαϊκή ταυτότητα»; Και
μήπως το ζητούμενον της «ευρωπαϊκής ταυτότητας» είναι περισσότερο
σκοποθετικό και δεοντολογικό παρά περιγραφικό μιας πραγματικότητας; Η
Ευρωπαϊκή Ενωση δηλαδή έχει σύνορα γεωγραφικά, καθώς και μια διακρατική
πολιτική δομή και οικονομία. Το μόνο σχεδόν που θα της απέμενε για να
ικανοποιήσει τον μηχανιστικό ορισμό μιας οιονεί-εθνικής ταυτότητας θα ήταν
η μνήμη μιας ιστορικής συνέχειας και η συναίσθηση μιας κοινότητας ηθών,
έτσι ώστε ν' αποχτηθή άλλο ένα τονωτικό κίνητρο.

Πίσω όμως απ' το φορμαλιστικό αυτό σχήμα προβάλλουν κιόλας οι διαφορές
φυσιογνωμίας των Λαών - μελών της ΕΕ, καθώς κι οι εσωτερικές διαφορές
ανάμεσα στις Περιοχές - Περιφέρειες που συναρτίζουν ένα Κράτος - μέλος.
Φοβάμαι δηλαδή ότι το θέμα της «ευρωπαϊκής ταυτότητας» έχει ανάγκη από
κάμποση εμβάθυνση ­ αν υποθέσωμε δηλαδή ότι ενδιαφέρει ένα τέτοιο «εκτός
αγοράς» θέμα...

2 Και, πρώτα, τί είναι η «εθνική» ταυτότητα; Οπισθοβατώντας διαδοχικά απ'
το Κράτος στην Περιφέρεια και στην Ομάδα, φθάνομε κάποτε στο Ατομο ­ τη
μόνη συγκεκριμένη οντολογική πραγματικότητα πάνω στην οποία μπορεί να
κλείση το κύκλωμα ελευθερία-και-ευθύνη. Για ν' αποφύγωμε λοιπόν τη
στειρότητα ορισμένων ανθρωπολογικών μεθόδων, άς θυμηθούμε πώς στήνεται στο
Ατομο ο προτιμώμενος κώδικας συμπεριφοράς (οι Αξίες δηλαδή) ο οποίος φέρει
προς τον Αλλον: Επιλέγεται ό,τι συν-φέρει (ασφάλεια, αλληλοβοήθεια
πραχτική, οικονομία) και ό,τι ενδια-φέρει (διαπροσωπικές σχέσεις,
υποστασιακή επιβεβαίωση στα μάτια του Διπλανού). Μέσα δε στο κάθε Ατομο οι
χτισμένες Αξίες-του (καλοχτισμένες έως και σωρός από πέτρες, κατά
περίπτωση) ιεραρχούνται κάπως: Οσα λοιπόν Ατομα συμμερίζονται κοινές
«επικρατούσες» Αξίες (υψηλότερης προτεραιότητας) αισθάνονται μιαν κοινότητα
και μπορούν να διαφοροποιούνται σημαντικά απ' τους υπόλοιπους. Το εύρος
μιας τέτοιας κοινότητας, υπό δεδομένες ιστορικές συνθήκες, μπορεί να είναι
πολύ μεγάλο. Ετσι, και μόνον έτσι, είναι δυνητικώς εφικτή η διεύρυνση της
ηθολογικής αυτής κοινότητας στο πλάτος μιας μείζονος Περιοχής. (Αλλιώτικα,
ήδη απ' την αρχή, η Ομάδα θα έπασχε από εγγενή ετερότητα, η οποία δεν
μπορεί να ξεπερασθή απ' οποιονδήποτε εξωγενή ομοιοποιητικό μηχανισμό).
Ποιές λοιπόν είναι οι συνθήκες περιβάλλοντος που ευνοούν τη διεύρυνση αυτού
του συναισθήματος «κοινότητας»; (Πρέπει δε αμέσως να παρατηρήσουμε οτι
αυτές οι συνθήκες ενδέχεται να επιβάλλωνται και εξωτερικώς, με τη βία ή με
την «παιδεία»):

Πρώτον, η διαθεσιμότητα επικοινωνίας (η ομογλωσσία τουλάχιστον), για να
είναι δυνατή η δημιουργία γρήγορων επαφών των μικρών κοινοτήτων
μεταξύ-τους. Δεύτερον, μερικά ιστορικά ενοποιητικά προηγούμενα ενεργούν ως
θετικός καταλύτης (κοινές Μνήμες). Τρίτον, το κοινό θρήσκευμα μπορεί να
παίξη έναν ρόλο πρωτεύοντα (σε ομάδες εντόνως κοσμικευμένης
θρησκευτικότητας) ή δευτερεύοντα (όταν το θρησκεύεσθαι εκλεπτυνθή σε μια
αποκλειστικώς υπερβατική στάση του Ατόμου). Τέταρτον, και σημαντικότατο,
κάθε εξωτερικός κίνδυνος που απειλεί τις μικρές ομάδες προκαλεί συγκόλληση
και προσφέρει (ετεροτροπικήν, έστω) ταυτότητα. Τέτοια είναι η περίπτωση των
εισβολέων, των επιδημιών, της κοινωνικής καταπιέσεως ή ακόμα και των εγγύς
της Γης αστρικών αντικειμένων (κίνδυνος συγκρούσεως - πλανητική ενοποίηση).

Κάπως έτσι ευοδώνονται μές στην ιστορία οι εθνικές (ή και υπερεθνικές)
ταυτότητες. Ετσι κατασκευάζονται με τη δομητική έννοια του όρου ή
«κατασκευάζονται» με τη δύναμη των όπλων, ενίοτε και των πλύσεων εγκεφάλου:
Η έννοια της εθνικής ταυτότητας λοιπόν μπορεί να έχη και σκουριές, τις
οποίες πρέπει να τις ξεπλύνωμε, αν θέλωμε να κρατήσωμε το ουσιώδες.

3Προς τούτο, το μοναδικό Εργαστήριο δοκιμασίας των ιδεών (η μακρόχρονη
Ιστορία) προσφέρεται ως εμπειρία πολύτιμη. Ας θυμηθούμε προχείρως μερικά
παραδείγματα.

Και πρώτα οι Εβραίοι της Διασποράς: Εδώ έχομε εμφανή επαλήθευση μερικών απ'
τους συνήθως εσωγενείς παράγοντες της ταυτότητας (θρήσκευμα) και απ' τους
εξωγενείς (μόνιμος κίνδυνος απ' τον περίγυρο) ­ δέν διαθέτομε όμως
λεπτομερή στοιχεία για τους Εβραίους εκείνους οι οποίοι, μέσα στους αιώνες,
βγήκαν απ' το κοινό κανάλι εξαιτίας άλλων ιεραρχήσεων των ατομικών
αξιών-τους.

Πάμε τώρα στα παραδείγματα «υπερεθνικών» ταυτοτήτων που επιβλήθηκαν με τη
βία ή από άλλη ιστορική συγκυρία: Η Γαλλία με τις αιματηρές παρεμβάσεις του
δεκάτου τετάρτου Λουδοβίκου-της, η Ισπανία, το διά της βίας Ηνωμένον
Βασίλειον της Μ. Βρετανίας, η Τουρκία, το Βέλγιο, η Σοβιετική Ενωση και η
Γιουγκοσλαβία, ανάλογα με τον χρονικόν ορίζοντα διάρκειας της βίας ή της
συγκυρίας, πέτυχαν ή απέτυχαν να εδραιώσουν τη «νέα» ταυτότητα. Δέν είναι
δε πάντα εύκολη μια αξιολογική κρίση αυτών των φαινομένων ­ ιδίως υπο το
σημερινό πρίσμα Αξιών. Οι οποίες θα επέτρεπαν ακριβώς μιαν αναϊεράρχηση
προτιμήσεων, τέτοια που να οδηγή διαλεκτικά στο ξεπέρασμα δυό
ανταγωνιστικών αγαθών, για χάρη ενός τρίτου που θα τοποθετούνταν ψηλότερα.

4 Ετσι, μ' αυτά τα (διαγώνια έστω) εμπειρικά δεδομένα, άς περάσομε τώρα
στις σύγχρονες τάσεις που επηρεάζουν θετικά ή αποθετικά τις όποιες
ταυτότητες.

Και, πρώτα πρώτα, για να μήν είμαστε μπαταχτσήδες, οφείλομε να θυμηθούμε
οτι ο ευγενής αγώνας για τη Δημοκρατία νομιμοποιεί και ενθαρρύνη τη Διαφορά
­ στην κλίμακα των Ατόμων και στην κλίμακα των Περιφερειών. Προς την ίδια
κατεύθυνση, η βαθμιαία «κάθαρση» μερικών κοινωνικών φαινομένων (εκλέπτυνση
του θρησκευτικού συναισθήματος, εκλογίκευση του πατριωτισμού, ακύρωση της
μεγαλορρημωσύνης που παγίδευε τους αφελείς κλπ.) είναι μια προοδευτική
κατάκτηση. Ολα όμως τούτα τα δημοκρατικά και ουμανιστικά κατακτήματα στην
άμβλυνση της «ταυτότητας» συμβάλλουν νομιμοποιώντας την ετερότητα. Εστω δε
τούτο παρηγορία προς τους εραστές των «συλλογικών» ενθουσιασμών...

Δεύτερον, φαίνεται οτι μερικά (καταρχήν «αναπόφευκτα») συγχρονικά φαινόμενα
συμβάλλουν στη χαλάρωση των συνόρων ανάμεσα στις ταυτότητες. Πρόκειται (i)
για την κυκλοφορία της «φθηνής» Πληροφορίας (διαφήμιση, μόδα, εικόνες) αλλά
και την παγκοσμιοποίηση της αγγλικής γλώσσας, (ii) για την κυκλοφορία των
Τεχνικών προϊόντων (που ενπολλοίς είναι και φορείς κουλτούρας) και (iii)
για την κυκλοφορία των Καλλιτεχνικών προϊόντων, που αδελφώνουν τους λαούς
και διευρύνουν τις ευαισθησίες. Ολη ετούτη η πλημμυρίδα δέν συμβάλλει στη
συντήρηση των χωριστών κοινοτήτων του παρελθόντος...

Τέλος, ορισμένες συνέπειες της λογικής της αγοράς αποδομούν τη
συλλογικότητα και δεν αυξάνουν τη συνοχή που απαιτείται για μια συναίσθηση
κοινοτικής ταυτότητας: Πρόκειται για τη μείωση του ελεύθερου χρόνου
(εντατικοποίηση), για το άνοιγμα «φτωχοί/πλούσιοι» (ανεργία), για την
επιχειρησιακή ανταγωνιστικότητα (που εκλαμβάνεται ως μίσος ανάμεσα σε
άτομα) και για τη μονήρη λογισμητοποιημένη εργασία.

5Ιδού, λοιπόν, οτι κάμποσες δημοκρατικές κατακτήσεις, ορισμένα τεχνολογικά
επιτεύγματα και μερικές οικονομικές πραγματικότητες δεν συνιστούν φαινόμενα
ενισχυτικά των επιμέρους κοινοτικών, εθνικών, ίσως δε και πολυεθνικών
«ταυτοτήτων». Εάν η πρόχειρη αυτή ανάλυση ελεγχθή ως ακριβής, το πρώτο
συμπέρασμα θα είναι πως η εθνική ή κι η ευρωπαϊκή ταυτότητα δεν μοιάζει να
είναι ένα αγαθό καθεαυτήν. (Αλλιώτικα, θ' αντιστρατευόταν τις
προαναφερθείσες συγχρονικές επιλογές).

Δύο όμως ενδεχόμενα απομένουν, τα οποία θα ανέτρεπαν αυτό το συμπέρασμα:

α) Εξωγενείς ενοποιητικές συγκυρίες: Μια εξωτερική απειλή για την ασφάλεια
(λ.χ. ο τουρκικός μιλιταρισμός για την Ελλάδα) ή ένας εξουθενωτικός
εμπορικός ανταγωνισμός (λ.χ. οι ΗΠΑ για την Ευρώπη) συνιστούν ισχυρές
αιτίες διαφοράς με τους έξω οι οποίες εκφράζονται ως «ταυτότητα».

Το κακό είναι που σ' αυτές τις περιπτώσεις το κλίμα της προγενέστερης
αντισυλλογικότητας και του σκεδασμού προτεραιοτήτων δεν αναιρείται απ' τη
μια στιγμή στην άλλη! Αρα, μια έγκαιρη «Παιδεία Ταυτότητας» δικαιούται να
στηρίζεται και σε ορισμένες δημοκρατικά αποδεκτές πιθανολογήσεις. Και διότι
καμμιά πρόοδος δεν νοείται να συμβάλη στην αυτοκτονία...

β) Αντιμοιρολατρία: Μερικές απ' τις συγχρονικές τάσεις που μνημονεύσαμε στα
προηγούμενα δεν επιτρέπεται να θεωρούνται ως αναπόφευκτα δεδομένα. Μια
πρωτογενής αξιολογική κοινότητα (§2) είναι σε θέση να βάλη άλλους στόχους
και προτεραιότητες, εφόσον οι επικρατούσες Αξίες-της είναι αρκετά ισχυρές
για ν' αποδεχθούν το κόστος της «ακριβής» Πληροφορίας (λογοτεχνία, θέατρο,
φιλοσοφία κλπ.) αντί για τη «φθηνή» που μνημονεύσαμε, το κόστος της
λιτότητας και της δικαιοσύνης, το κόστος μιας γνήσιας προαγωγής ενός
«δευτερεύοντος» χαρακτηριστικού σε πρωτεύον κλπ. Ετούτα όμως τα σημαδιακά
πιθανολογούνται περισσότερο για επιμέρους ιδεολογικές παρά για ευρείες
εθνικές κοινότητες. Δυστυχώς.

6 Αντί επιλόγου, θα έπαιρνα το θάρρος να προσθέσω και τούτο το ευχολογικό:
Εάν (λέω, «άν») έχωμε τα κότσια να μετωπίζωμε τις εξελίξεις με το στήθος κι
όχι με την πλάτη κι εάν εθισθούμε στη δύσκολη ανα-Αξιολόγηση των πραγμάτων,
δεν αποκλείεται μια μέρα να μετέχωμε σε μια ανθρώπινη Ταυτότητα, το κύριο
χαρακτηριστικό της οποίας θα είναι η αρμονική αποδοχή των διαρθρωμένων
ετεροτήτων. Μήπως κάτι τέτοιο θα έπρεπε να προτείνωμε και ως Ευρωπαϊκή
Ταυτότητα αντί για το μερκαντιλιστικό μονόχορδο;

</TEXT>
