<CC>

Θ. ΤΑΣΙΟΣ
ΤΟ ΒΗΜΑ, 21-09-1997
Κωδικός άρθρου: B12447B051
</CC>

<TITLE>

                           Η ανάκρουση των αξιών

 </TITLE>

<TEXT>

Αφορμή για το σημείωμα τούτο υπήρξε το εμπνευσμένο άρθρο του κ. Ν. Μουζέλη
«Η σύγκρουση των αξιών» («Το Βήμα», 20.07.97) κι είναι ευχάριστο που
ανακρούεται ο ύμνος-τους σε μια εποχή όπου το φρόκαλο τείνει να γίνη
πρότυπον. Η αναζήτηση συμπληρωματικών λύσεων όπως αυτές τις οποίες
προτείνει ο κ. Μ., δέν είναι βόλεμα των αντιθέσεων, είναι καθήκον
επιστημολογικής εγρηγόρσεως: Απ' τις ρωγμές των ακροτήτων πηγάζει η
καλύτερη προσέγγιση. Και δέν είναι η πρώτη φορά όπου «αρετή μεσότης τις»,
πειστικότερη δέ για τον μέσο ενεργό πολίτη. Θα πάρω το θάρρος να ξεκινήσω
με μερικά σχόλια, ύστερα θα υπενθυμίσω μιαν (αρκετά αξιογόνο) διεύρυνση των
αναγκών του Ατόμου, για να καταλήξω στο ίδιο με τον κ. Μ. συμπέρασμα ­ απο
κάπως διαφορετικόν δρόμο ίσως.

1 Πρώτα όμως ας δείξω τα χαρτιά-μου (καθόλου πρωτότυπα δέ):

α) Εκκινώ απ' την αυτονομία του Ανθρώπου. Ετσι, η φύση των Αξιών θα είναι
εμπειρική, και δέν θα συγχέεται με τους έτοιμους εξωγενείς δεκαλόγους
συμβιοτικής συμπεριφοράς, παρα μόνον κατα τον βαθμό όπου οι δεκάλογοι αυτοί
θα εισάγωνται ως σπουδαίο εμπειρικό δεδομένο του γένους. Η πολύτιμη σημασία
της Παραδόσεως παραμένει ­ αλλά δέν μυθοποιείται.

β) Δέν βλέπω άλλον πρωτογενή αξιογόνο χώρο απ' τη συνείδηση του Ατόμου. Τον
μόνο χώρο όπου το οποιοδήποτε κύκλωμα «επιλογή / συνέπειες / επανεκλογή»
μπορεί ν' ανοίξη και να κλείση χωρίς μεσάζοντες. Ετσι, κάθε «κοινωνική
καθολικότητα» θα είναι συνισταμένη μόνον, κι όχι δημιουργός των ατομικών
προτιμήσεων. Προσοχή όμως: Ετούτο, καθόλου δέν υποτιμά την καταλυτική
σημασία των κοινωνικών δεδομένων για τη διαμόρφωση (ή και τη μετατροπή) των
ατομικών αυτών προτιμήσεων. Κυρίως αν ληφθή υπόψη ο εύλογος χρησιμοθηρικός
προσανατολισμός του ατόμου προς την Ομάδα: Μέγα μέρος των εκκολαπτόμενων
αξιών, καθώς βελτιστοποιούνται μέσα σε μεγάλο χρονικό διάστημα, θα
συμπλέουν με το συμφέρον της Ομάδας. Απ' τον διπλανό-μου μάλιστα δέν έχω να
κερδίσω μόνον τη συμπαράσταση στην παραγωγή και στην άμυνα: Εχω να λάβω και
το καθρέφτισμά-μου στα μάτια-του (όλο το φάσμα των ριζιμιών διαπροσωπικών
σχέσεων) ­ διεργασία θεμελιακή για την υποστασιακή-μου επιβεβαίωση /
πραγμάτωση. Πολύπλευρη λοιπόν η επίδραση (η συμμετοχή μάλλον) του
κοινωνικού παράγοντα στη διαμόρφωση των αξιών-μου. Αλλο όμως επίδραση, κι
άλλο γένεση...

γ) Με τέτοια στοιχεία εκκινήσεως, οι αξίες(*)δέν μπορούν να είναι καταρχήν
αιώνιες ούτε παγκόσμιες: Τα προς βελτιστοποίηση δεδομένα αλλάζουν κάμποσο
ανα τους αιώνες. Ετσι, μέσα στο αξιογόνο καμίνι των συνειδήσεων, οι αξίες
θα είναι καταρχήν μεταλλάξιμες και διαπραγματεύσιμες. Ωστόσο, απ' το
«συγγενές» των ανθρώπινων όντων, απ' την ομοιότητα των κοινωνικών
ανταγωνισμών, κι απ' τον μακρό χρόνο ενσυνείδητου κι υποσυνείδητου
προσωπικού μόχθου που απαιτείται για την εκκόλαψη των αξιών, μπορεί κανείς
να εξηγήση το ιστορικό γεγονός οτι οι ατομικές αξίες είναι κάμποσο
συγκρίσιμες σε πολλούς τόπους και σε κάμποσες εποχές. Η ιεράρχησή-τους,
βέβαια, θα μεταβάλλεται πιό εύκολα (ακόμα και μέσα στα 50 τελευταία χρόνια
στη «Δύση»). Οι αξίες όμως θα είναι αρκετά έμμονες. Γεγονός που ενθαρρύνει
τον εσφαλμένο χαρακτηρισμό «αιώνιες».

2 Με βάση αυτήν την εισαγωγή, έχουν νομίζω θέση εδώ μερικές παρατηρήσεις
στα αρχικά δεδομένα του κ. Μ.

 Ξενίζει κάπως η άποψη οτι «η ατομοποίηση, ως έννοια και ως
κοινωνικοψυχολογική πραγματικότητα προϋποθέτει έναν σχετικά υψηλό βαθμό
κοινωνικής διαφοροποίησης». Εμένα, αντιθέτως, μου φαίνεται οτι (ακριβώς ως
έννοια) η ατομικότητα προηγείται πάντοτε της συλλογικότητας. Αυτή είναι μια
χειροπιαστή «ψυχολογική πραγματικότητα» στην οποία ο μελετητής θα μπορούσε
να αναφερθή χωρίς άλλες παραδοχές ή κατασκευές, όπως λ.χ. «συλλογική
συνείδηση» και τέτοια. Εκείνο πάντως που πράγματι φαίνεται να συμβαίνη με
την εξέλιξη, είναι η σταδιακή αποσαφήνιση των σχέσεων άτομο / ομάδα, καθώς
κι ένας όλο και μεγαλύτερος βαθμός ανεξαρτοποιήσεως του ατόμου, πράγματι.

 Η δια λιθοβολισμού θανάτωση της μοιχαλίδας και η ποινικοποίηση της
μοιχείας (ώς χθές ακόμα στην Ελλάδα), απ' την ίδια αξία εμπνέονταν, την
προστασία της νομαδικής κοινότητας. Απλώς αυτή η αξία ήταν ψηλότερα
ιεραρχημένη απ' την αξία «υπαρξιακή πλήρωση του ατόμου δια του έρωτος».
Τότε...

 Η επίκληση των «βιολογικών καθολικοτήτων» (έτσι συνοπτικά που έγινε, εξ
ανάγκης) δέν πείθει πολύ: Βιολογικής προελεύσεως θα ήταν η «αγάπη» της
μητέρας προς το γαλουχούμενο βρέφος-της μόνον εάν προβάλαμε έναν
ερμηνευτικό βιολογικόν - λειτουργικό μηχανισμό (π.χ. «ανακουφίζονται τα
στήθια-της απ' το σωρευμένο γάλα», «ζητάει η κοιλιά-της τη συνέχιση
θερμοκρασιακής επαφής με το βρέφος», και τέτοια). Το επιχείρημα «ο homo
sapiens έχει ανάγκη απο μακρόχρονη γαλούχηση» δέν συνιστά βιολογική
ερμηνεία. Τελεολογία είναι...

 Παρουσιάζει πάντως ενδιαφέρον η διάδοση των αξιών απο ομάδα σε ομάδα κι
απο εποχή σε εποχή, με όλους τους μηχανισμούς τους οποίους περιγράφει ο κ.
Μ. στο άρθρο-του. Ετούτο όμως σημαίνει οτι για να μπορούν να διαδοθούν οι
αξίες, πρέπει να προϋπάρχουν. Πράγμα που μας ξαναγυρίζει στην αναζήτηση του
πρωτογενούς μηχανισμού της αξιογονίας. Αλλωστε, και η υιοθέτηση ενος
ξενόφερτου συρμού, πάλι απ' τον ίδιο ηθμό θα περάση για να γίνη η αναγκαία
αναϊεράρχηση αξιών: «Προτιμώ την αξιολογική εμπειρία που έχω αποχτήσει ώς
τώρα, ή αρέσκομαι στις πρωτόγνωρες χαρές της νέας θεώρησης;» Η συνείδηση
του ατόμου θ' αποφασίση, έτσι ή αλλιώς.

3 Το βατερλώ της συστηματικής Ηθικής μέχρι σήμερα ήταν η αδυναμία να
ερμηνεύση τις αξίες του άθεου εκείνου ιδεολόγου που πάει χαμογελώντας στο
εκτελεστικό απόσπασμα (άθεου, για να μην ελπίζη σε ανταποδοτικά πιλάφια). Η
ακραία αυτή περίπτωση είναι δηλωτική και πλήθους άλλων περιπλοκότερων
περιστατικών της καθημερινής εμπειρίας, όπου το άθροισμα των
πιθανολογούμενων «χειροπιαστών» κερδών απ' την πράξη-μου δέν είναι
μεγαλύτερο απ' το «κόστος»-της ­ κι όμως την κάνω. Κι έχομε και
«αναπτυξιακά» παραδείγματα αυτής της κατηγορίας, όπως η εθελοντική (και
πολύ ακριβότερη) χρήση ήπιων πηγών ενέργειας, για χάρη ενός ανθρωπινότερου
περιβάλλοντος για την επόμενη γενιά ­ για να μήν αναφερθώ στους γιατρούς
χωρίς σύνορα ή στα παιδιά που ξαγρυπνάνε στις παραλίες χάριν της
θαλασσοχελώνας. Τί «τρέλλα» τους βάρεσε;

Λοιπόν, είναι καιρός τώρα όπου η ερμηνευτική διέξοδος έχει γίνει καταφανής.
Η εμπειρική προσέγγιση προς το ανθρώπινο όν αποφεύγει τις κακοτοπιές των
προκατασκευασμένων θεωριών (ποζιτιβισμοί, ιδεαλισμοί) και τείνει ν'
αναγνωρίση μιάν ακόμη κατηγορία οφέλους η οποία δέν περιλαμβανόταν στους
παλιότερους ισολογισμούς κερδοζημιών: Χιλιάδες χρόνια Ιστορία περιγράφει
την «παραξενιά» πολλών ανθρώπων να προγεύωνται μέρος απ' τη χαρά των άλλων
­ και να την χαίρωνται εδώ και τώρα, μ' όλο που:

α) Αλλος εισπράττει το κέρδος

β) Μπορεί μάλιστα αυτός ο άλλος να βρίσκεται αλλού.

γ) Κι ίσως κι άλλοτε, λ.χ. όταν θα επικρατήση η κοινωνική δικαιοσύνη ή όταν
θα γλυτώσουν τα δισέγγονά-μου απ' τον κατακλυσμιαίο κίνδυνο του
πλανήτη-θερμοκήπιο.

δ) Κι ίσως κι όχι μόνον άνθρωποι, αλλά και ζώα ή φυτά...

«Στερούμαι» κάτι εγώ σήμερα, αλλα την ίδια ώρα κερδίζω κάτι άλλο ­ μια
βαθειά χαρά που την έχω ανάγκη (άν, όποτε, κι όποιος την έχει δηλαδή...).
Παρακαλώ όμως να μου επιτραπεί να συνεχίσω την επόμενη φορά.

(*) Αν θέλουμε και μερικούς ορισμούς της έννοιας «αξία», επιτρέψτε-μου να
παραπέμψω προχείρως στο βιβλίο Θ. Π. Τάσιος «Αξίες και Πράξη», Τροχαλία,
1989.

</TEXT>
