<CC>

Θ. ΤΑΣΙΟΣ
ΤΟ ΒΗΜΑ, 08-02-1998
Κωδικός άρθρου: B12467B102
</CC>

<TITLE>

                     Πηγές ανανεώσιμες και οικονομικές

   Ο Θ. Π. Τάσιος υποστηρίζει και εξηγεί γιατί η λύση του προβλήματος των
                   πηγών ενέργειας είναι κυρίως πολιτική

</TITLE>

<TEXT>

1 Πρέπει καταρχάς ν' αντιμετωπίσουμε την ένσταση «εδώ εμείς πεινάμε, κι εσύ
τυρβάζεις για τη ρύπανση του πλανήτη;». Πρώτη απάντηση είναι πως η μυωπία
είναι ανήθικη: Κανένα σημερινό πρόβλημα δέν επιτρέπεται να κρύβη την
αυριανή απειλή. Δεύτερον, οι συνέπειες της ρυπάνσεως χτύπησαν ήδη την
πόρτα-μας, και μάλιστα την πόρτα του φτωχού, ως συνήθως: Αυτουνού το
ισόγειο πλημμυρίζει πρώτο απ' τις ξεσαλωμένες κλιματικές αλλαγές, κι
αυτουνού τα πλεμόνια μπουκώνουν πρώτα απ' το καυσαέριο στις υποβαθμισμένες
γειτονιές...

Αφήστε λοιπόν να ιδούμε λίγο πιό πέρα απ' τη μύτη-μας, άν θέλωμε να μή
μυρίζη βρώμα. (Κι ακούσατε, την Κυριακή 25 Ιανουαρίου, το κατηγορώ του κ.
Τσουκαλά για τα επονείδιστα μαντάτα απ' τη διεθνή διάσκεψη για το
περιβάλλον, στο Κυότο).

2 Κι ας επιτραπεί πρώτα η στοιχειώδης υπόμνηση οτι, μέχρι σήμερα, τα
ρυπαντικά μεγέθη είναι ανάλογα με την αναλισκόμενη ενέργεια. (Δηλαδή
πρακτικώς με το αναλισκόμενο πετρέλαιο και το αναλισκόμενο κάρβουνο):
Ρύπανση της ατμόσφαιρας (τα εκατομμύρια τόννους διοξειδίου του άνθρακα, που
τα ρίχνομε στην ατμόσφαιρα, και κάνουμε τη Γή ασφυκτικό θερμοκήπιο), και
ρύπανση των θαλασσών, (που πάν να γίνουν μια ωραία μεγάλη πετρελαιοκηλίδα)
­ κι ας μή μιλήσομε για την καρβουνόσκονη.

Τώρα, η πρόκληση είναι ξεκάθαρη: Μειώστε την αναλισκόμενη ενέργεια για να
μειώσετε τη ρύπανση! Ετούτο όμως το «πονάει κεφάλι ­ κόψει κεφάλι»,
προφανώς δεν περπατάει. Βεβαίως και θα κάνωμε εξοικονόμηση ενέργειας. Αυτός
είναι ένας στόχος σπουδαίος και πιό χειροπιαστός: Πρώτον, χάρις στην
τεχνολογική πρόοδο, όλο και μειώνεται η ενέργεια που απαιτείται για την
παραγωγή συγκεκριμένων βιομηχανικών αγαθών. (Π.χ. απ' το 1950 ώς σήμερα
υποδιπλασιάσθηκε η ανα τόννον αμμωνίας δαπανώμενη ενέργεια). Και δεύτερον,
κάτω η μοιρολατρεία κι η νεοπλουτική σπατάλη, ζήτω το νοικοκυριό κι η
εξοικονόμηση: Γι' αυτό και, δίκαια, το Επιχειρησιακό Πρόγραμμα Ενέργειας
1994-99 (2ο ΚΠΣ) περιλαμβάνει δράση αξίας 100 δισ. δρχ. προς αυτήν την
κατεύθυνση (θα πιάσουν τόπο);

3 Αλλο, όμως, εξοικονόμηση, κι άλλο υποανάπτυξη. (Θεωρώ βαρύτατα αντιλαϊκή
την νεκρανάσταση του Ρουσώ και την ειδυλλιακή υποχώρηση στα σπήλαια): Το
ζητούμενον είναι πώς θα συνεχίσωμε την αύξηση αναλισκόμενης ενέργειας
(ιδίως στις χώρες του τρίτου κόσμου), προστατεύοντας παράλληλα το ντόπιο
και το πλανητικό περιβάλλον. Για έναν τέτοιον σκοπό, τα κουκιά είναι
μετρημένα: Μειώστε την κατανάλωση των παραδοσιακών καυσίμων (πετρέλαιο,
κάρβουνο), κι αυξήστε «δυσανάλογα» τη χρήση των λεγόμενων ανανεώσιμων πηγών
ενέργειας, οι οποίες ρυπαίνουν πολύ ή λιγότερο ή και καθόλου:

­ Υδροηλεκτρικά

­ Αιολική

­ Ηλιακή

­ Βιομάζα

­ Γεωθερμία

­ κι ό,τι άλλο εφευρίσκεται στην πορεία.

Κι εδώ ακριβώς χρωστώ μια διευκρίνηση. Σκοπός της σημερινής επιφυλλίδας δέν
είναι η εκλαΐκευση της ενεργειακής τεχνολογίας (και μάλιστα από έναν
μή-ειδικό). Σκοπός-μου είναι να δείξω ότι η λύση του προβλήματος είναι
κυρίως πολιτική: Μας αρέσει δεν μας αρέσει, η αυτοαποκαλούμενη ελεύθερη
αγορά λειτουργεί. (Κι όποιοι εξαντλούνται κατακεραυνώνοντάς-την, ακολουθούν
δρόμο ευχολογικό ­ αλλ' αποπροσανατολιστικόν). Λειτουργεί αλλά δεν
αποφασίζει. Εμείς θ' αποφασίσωμε με ποιά μέσα θα πετύχωμε την επιθυμητή
στροφή, εντός του πλαισίου της λειτουργούσας Οικονομίας.

Ιδού, λοιπόν, πώς περίπου παρουσιάζονται τα πράγματα με τις ανανεώσιμες. Η
πρώτη (μυωπική και ηττοπαθής) αντίδραση είναι «ξέχνα-το, οι ανανεώσιμες
είναι αντιοικονομικές». Πράγματι, για κάμποσες απ' αυτές (όχι για όλες), το
ταμειακό-τους κόστος ανά κιλοβατώρα σήμερα είναι μεγαλύτερο απ' το
αντίστοιχο του πετρελαίου. Λέω το «ταμειακό», για να θυμίσω τον απίστευτο
στρουθοκαμηλισμό-μας. Το κόστος της πετρελαϊκής κιλοβατώρας υπολογίζεται με
μεθόδους που θα τις ζήλευαν κι οι πιό ευφυείς απατεώνες: Δέν
συνυπολογίζεται το κόστος όλων των δράσεων που θα χρειασθούν για ν'
αναιρέσουν τα επακόλουθα της αντίστοιχης ρυπάνσεως. Δηλαδή, τις
νοσοκομειακές δαπάνες για τις ασθένειες που προκαλούνται απ' την
ατμοσφαιρική ρύπανση, την αξία των χαμένων μεροκάματων, τις δαπάνες για την
αντιμετώπιση των πρόσθετων πλημμυρών και ανεμοστροβίλων απ' τις
προκαλούμενες μεγακλιματικές μεταβολές, τις ετήσιες δαπάνες για την
περισυλλογή των πετρελαιοκηλίδων, την αντίστοιχη μείωση ιχθυοπαραγωγής, το
κόστος φθοράς των υλικών (και των ενδυμάτων-μας!) απ' τις ρυπαντικές
εκπομπές, και τράβα κορδέλα. Ο Hohmeyer είχε αποδείξει, το 1992, οτι όλες
αυτές οι κλεμμένες δαπάνες (που δέν ανακοινώνονται στον καταναλωτή της
συμβατικής κιλοβατώρας), φθάνουν για τη Γερμανία να είναι πολλαπλάσιες του
ταμειακού κόστους της κιλοβατώρας. Γι' αυτό ακριβώς καί η Γερμανία καί η
Δανία πριμοδοτούν την αιολική κιλοβατώρα, ως αναγνώριση των δαπανών τις
οποίες γλυτώνουν.

Νά, λοιπόν, που όποιες χώρες βλέπουν μπροστά, αναιρούν τον στρουθοκαμηλισμό
του ψευδούς τιμολογίου, και παραδέχονται οτι οι ανανεώσιμες είναι εκ των
πραγμάτων φθηνότερες άν ληφθή υπόψη ένα τίμιο (κι όχι κλεμμένο) κόστος. Γι'
αυτό έλεγα πως η απόκρισή-μας είναι πολιτικής σημασίας.

4 Αλλά κι η δεύτερη (και σπουδαιότερη ίσως) απάντηση στην μυωπική αδράνεια
μπροστά στις ανανεώσιμες, είναι πάλι πολιτικής σημασίας. Η Νέα Τεχνολογία
των Ανανεώσιμων έρχεται ραγδαία ­ τα προϊόντα της όλο και φθηναίνουν: Μόλις
διπλασιάζεται η χρήση ενέργειας από βιομάζα, τότε το κόστος της ενέργειας
αυτής μειώνεται κατά 15%. Ανάλογα, το κόστος απ' τα φωτοβολταϊκά μειώνεται
κατά 20%. Ετούτα σημαίνουν πως μόλις η πολιτική απόφαση (πολιτών και
πολιτείας) βάλει μπροστά ένα μεσοπρόθεσμο σχέδιο σταδιακής επεκτάσεως των
ανανεώσιμων, το ταμειακό-τους κόστος θα υποδιπλασιασθή γρήγορα. Είναι
φαρισαϊσμός να λέμε «δέν τα χρησιμοποιούμε επειδή είναι ακριβά», ενώ
διάβολε είναι ακριβά επειδή δέν τα χρησιμοποιούμε...

Εδώ θα είχε τη θέση της και μια διασκεδαστική παραίνεση: «Κάντε κλωνισμό
στις ξυλοφυτείες για τη βιομάζα ­ όχι στους ανθρώπους»! (Το
διασκεδαστικότερο όμως είναι που ακούστηκε, λέει, έλληνας αρμόδιος να
δηλώνη «δέν μας ενδιαφέρει η βιομάζα ως ανανεώσιμη πηγή ενέργειας»!).

5Ακούστε όμως και τους «κεφαλαιοκράτες» (τη Shell, λ.χ. στα 1996).
Μυρίστηκαν κατά πού πάει ο κόσμος και προβλέπουν οτι, γύρω στο 2030, η
κατανάλωση παραδοσιακών πηγών ενέργειας θα καμφθή, κι οτι οι ανανεώσιμες θα
καλύπτουν το μισό σχεδόν απ' το σύνολο των ενεργειακών αναγκών του Κόσμου.
Αυτά οι έμποροι...

Ο ΟΟΣΑ όμως (ο Διεθνής Οργανισμός Ενέργειας, ειδικότερα) είναι πιό
επιθετικός (1997): Καλεί τις Κυβερνήσεις να φέρουν εμπορικά κίνητρα υπέρ
των ανανεώσιμων, ισχυρές επιδοτήσεις για τη σχετική έρευνα, ρεαλιστική
τιμολογιακή πολιτική στην ενέργεια, και μεγάλη προτεραιότητα στην πλατειά
ενημέρωση του κοινού πάνω στο θέμα.

Γι' αυτό έλεγα οτι τα ελαττώματα της «ελεύθερης αγοράς» δεν συνιστούν
ντετερμινισμό, αλλ' ανατρέπονται από έγκαιρες και καίριες πολιτικές
αποφάσεις. Ορθότατα λοιπόν η Ευρωπαϊκή Επιτροπή προτείνει στο Κοινοβούλιο
τον διπλασιασμό της συμμετοχής ανανεώσιμων μέχρι το 2010.

Πόσο σπουδαίο λοιπόν θα ήτανε να βλέπαμε δημοσιευμένη, την άλλη βδομάδα,
μια συνοπτική Εκθεση για τις θέσεις της ελληνικής Κυβερνήσεως πάνω στο
θέμα. Διότι η απόφαση του Ευρωπαϊκού Κοινοβουλίου επίκειται πανηγυρική. Και
τότε τί κάνομε;

</TEXT>
