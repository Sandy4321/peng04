<CC>

Θ. ΤΑΣΙΟΣ
ΤΟ ΒΗΜΑ, 07-12-1997
Κωδικός άρθρου: B12458B112
</CC>

<TITLE>

                        Ποιος φοβάται τον Πλούτωνα;

 Ο Θ.Π. Τάσιος κατεβαίνει στον υπόγειο (μετρό) των Αθηνών όπου εξετάζοντας
   το υπέδαφος το βρίσκει συνεπέστατο με το πρόσωπο της πόλεως της ίδιας

</TITLE>

<TEXT>

1 Κι ο μέν ποιητής υποστήριζε πως «όποιος γνωρίζει πιό καλά, τόσο αγαπά πιό
πλέρια»· ενδέχεται όμως να συμβαίνη και το εξής ανάλογο: Δια το πολύ της
αγνοίας (ή και αγνείας), να γεννιέται μίσος ή τουλάχιστον δυσμένεια. Θα
μπορούσε έτσι να ερμηνευθή η επιφυλακτική (έως καταδικαστική) στάση του
μέσου πολίτη απέναντι ορισμένων διαδικασιών που εμπεριέχουν περίπλοκες
επιστημονικές ή τεχνικές συνιστώσες. Εχω λ.χ. και άλλοτε αναφερθή στον
δυσπερίγραπτο μόχθο και τη σημασία των σπουδών ενός γιατρού ή ενός καθηγητή
Γυμνασίου, και (το κυριότερο) στις άχαρες συνθήκες εργασίας - τους, μέρα
μπαίνει μέρα βγαίνει. Η άγνοια των συνθηκών αυτών δέν μας τιμά ως πολίτες,
πολύ δε λιγότερο όταν οδηγή σε αδιαφορία, αχαριστία ή και φτηνή κριτική.

2 Η εισαγωγή αυτή ήταν νομίζω χρήσιμη για να στρέψω τον λόγο σε μιαν άλλη
επίμοχθη και άχαρη (αλλά πολύτιμη) εγχείρηση που γίνεται αυτόν τον καιρό
στα σπλάχνα της Πόλεως ­ και εννοώ τον υπόγειο των Αθηνών. (Με συμπαθάτε
κιόλας που θα τον λέω «ο υπόγειος», όπως ακριβώς τον λέει ο λαός, δεκαετίες
τώρα ­ πριν απ' το λεβαντίνικο εκ παλιννοστήσεως «μετρό»).

Τελικώς, με τις ευλογίες του Πλούτωνος, το πέρασμα του μηχανήματος υπόγειας
εκσκαφής απ' την Πανεπιστημίου, ήταν κυριολεκτικά ένας περίπατος, τον
οποίον θα ζήλευαν πολλές μεγαλουπόλεις στη φάση κατασκευής του υπόγειου
σιδηροδρόμου - τους. Το πράγματι ενοχλητικό (αλλά μικρής εκτάσεως) ατύχημα
της Χαριλάου Τρικούπη(*), δεν αλλάζει τούτο το βασικό δεδομένο: Το κέντρο
της Αθήνας έχει μέχρι σήμερα υποστή μιαν απ' τις μικρότερες αναστατώσεις
απ' όλες τις ανάλογες περιπτώσεις τις οποίες έχω ζήσει κατά την
επαγγελματική - μου ζωή σ' άλλες πόλεις.

Σκέφθηκα λοιπόν ν' απασχολήσω σήμερα τον ενδεχόμενο αναγνώστη αυτών των
γραμμών με μια αδρομερή έστω συμφιλίωση με τη σύλληψη και την εκτέλεση
τέτοιων υπογείων έργων. (Και δέν αποθαρρύνθηκα εις τούτο απ' τον ενδημούντα
λογιωτατισμόν που απομακρύνει τα ενδιαφέροντα του κοινού από καίρια θέματα
Επιστήμης και Τεχνολογίας ­ κι είναι τούτο μια άλλη μορφή αχαριστίας).

3 Φαντασθήτε πρώτα το ανάλογον μιας χειρουργικής επεμβάσεως για τη διάνοιξη
οπής σε ανθρώπινη σάρκα προκειμένου να τοποθετηθή ένα ξένο ένθεμα: Φλέβες,
αρτηρίες, νεύρα πρέπει να «τακτοποιηθούν», το κενό πρέπει να κρατηθή
ανοικτό, να αποφευχθή η τυχόν απόρριψη ή φθορά του ξένου σώματος ­ και να
εξασφαλισθή ετοιμότητα για το (φεύ προβλεπόμενο) πλήθος των απρόβλεπτων
επιπλοκών.

Οταν πάς ν' ανοίξης μια σήραγγα μέσα στο έδαφος, απογράφεις πρώτα την
«ενεστώσα» κατάσταση: Ολα τα δίκτυα υδρεύσεως, ηλεκτρικού, φωταερίου,
υπονόμων οφείλουν να εντοπισθούν ­ και δεν είναι η κατάλληλη στιγμή για να
αναφέρω πόσα απρόβλεπτα καραδοκούν απ' αυτήν την άποψη. Υστερα πρέπει να
προσπαθήσης να καταλάβης με τί έδαφος έχεις να κάνης. Και το πιο ουσιώδες
μέσο που διαθέτεις γι' αυτόν τον σκοπό είναι οι γεωτρήσεις. Τρυπούλες
δηλαδή ­ και σύρε γύρευε. Οσες και να κάνης, ποτέ δέν θα μάθης όλη την
αλήθεια ­ ιδίως όταν πρόκειται για τον απλοϊστί ονομαζόμενον «αθηναϊκό»
σχιστόλιθο.

Για μια φορά, η γεωλογική ορολογία έκανε διάνα: Το υπέδαφος των Αθηνών
είναι συνεπέστατο με το αλαλούμ της πόλεως της ίδιας. Ο,τι χάλι έχομε από
πάνω, το ίδιο και χειρότερο μας έφτιαξε ο δίκαιος Πλούτων κι από κάτω. Και,
σάν να μήν έφτανε αυτό, η πιό αρχαία πόλη της Ευρώπης έχει πλήθος μπαζωμένα
ρέμματα, και μύρια παλιά πηγάδια και αγωγούς, τα οποία αδειάζουν από πάνω -
σου καθώς σκάβεις από κάτω. Πολύ με διασκέδασε τις προάλλες η «απαίτηση»
ορισμένων μουμουέδων να... δηλωθούν όλα τ' αρχαία πηγάδια. (Μου θύμισε τον
συμπαθή ενωμοτάρχη που είχε απαγορέψει το φτάρνισμα, δύο με πέντε το
απόγευμα). Για όλους αυτούς τους λόγους, ο μελετητής οφείλει να λάβη τις
κατάλληλες (στρατηγικές, όχι μαθηματικές) αποφάσεις, στηριζόμενος σε
ευλόγως απαισιόδοξα εναλλακτικά σενάρια. Πράγμα δυσχερέστερο όταν πρόκειται
για δημόσιο έργο...

Αλλη μια σπουδαία προκαταρκτική πληροφορία, έχει να κάνη με τη
διαβρωτικότητα του εδάφους και των υπόγειων νερών πάνω στο μπετόν και τους
σιδηροπλισμούς των υπόγειων έργων. Σκεφθήτε λόγου χάρη οτι όλος ο σταθμός
της Ομόνοιας είναι περιτυλιγμένος μέσα σε ειδική προστατευτική μεμβράνη.
Οχι, δεν φταίνε οι Αλβανοί της περιοχής. Απλώς, το έδαφος περιέχει
σιδηροπυρίτη, που θα μπορούσε να φθείρη το σκυρόδεμα μέσα σε κάμποσες
δεκαετίες.

4 Τέλος πάντων, πές πως αρχίζεις να σκάβης κάποτε. Τον Αριστοτέλη πολλοί
τον εξεγέλασαν, τον Νεύτονα ουδείς. Η βαρύτητα είναι βαρύτητα, κι αυτά τα
άτιμα τα χώματα εννοούν να την υπακούουν και να πέφτουν πάνω - σου. Το πώς
θα τα βαστήξεις και, κυρίως, πόσο γρήγορα θα παρέμβης πρίν χαλαρώσουν
τελείως, είναι μια τέχνη και μια επιστήμη με τις οποίες δέν θα είχα το
δικαίωμα να σας κάνω να πλήξετε κι άλλο. Το διατιθέμενο οπλοστάσιο είναι
ευρύ: προκαταρκτική βελτίωση του εδάφους, καρφιά μήκους πολλών μέτρων που
μπαίνουν αμέσως στο εξωράχιο, βαριά μεταλλικά στηρίγματα, εκτοξευόμενο
σκυρόδεμα, κ.ά., για να φθάσωμε στα μηχανήματα ολομέτωπης κοπής υπο
προστατευτικήν αψίδα (που είναι η περίπτωση της αθηναϊκής περιπέτειας).
Καμμιά μέθοδος δεν είναι πανάκεια. Θα συναντήσης στο δρόμο κάποια τμήματα
έργου, στα οποία θα ευχόσουν να είχες επιλέξει άλλη μέθοδο ­ πολλές φορές
όμως για ν' αλλάξης, θα τα βολέψης όπως - όπως.

Ολον αυτόν τον καιρό μακαρίζω τον μέγιστο εκείνον Μηχανικό της αρχαιότητας
τον Ευπαλίνο, τέκνο των Μεγάρων (λίκνου των θετικών επιστημών). Στην
χιλιόμετρη σήραγγα του υδραγωγείου της Σάμου (550 π.Χ.), ο Ευπαλίνος είχε
ν' αντιμετωπίση ασβεστόλιθο και μάργες αρκετά σταθερές κατά το μεγαλύτερο
μέρος, πλήν των εισόδων. Ενώ ο αθηναϊκός σχιστόλιθος, σε πάμπολλες μεριές,
λίγο διαφέρει από αργιλαμμώδες έδαφος ­ και μάλιστα εντόνως «τεκτονισμένο»,
που σημαίνει πτυχώσεις και θραύσεις και ηφαιστιακό υλικό σπρωγμένο από
πάνω. Αν ήταν μια εκτεταμένη και πειθαρχημένη στιφρή άργιλος όπως του
Λονδίνου, αλλιώς θ' αντιμετωπιζόταν. Ασε που κι εκεί χρειάσθηκε να
κατεδαφίσουν ένα κτίριο του Πανεπιστημίου του Kent (1974), επειδή έκατσε
μια παλιά σήραγγα από κάτω...

5 Ολα τούτα καθόλου δέν σημαίνουν πως δίνομε συγχωροχάρτια: Η μείωση των
αβεβαιοτήτων είναι υποχρέωση της Μελέτης και των κατάλληλων συμβατικών
ρυθμίσεων ­ εκ προοιμίου.

Ετούτα όμως προϋποθέτουν μακρόχρονη, ψύχραιμη και μελετημένη πολιτική ­
και, φυσικά, περισσότερο χρήμα και περσότερον χρόνο. Και κοινωνική αποδοχή.

Ομως όλα τούτα ούτε επουσιώδη είναι, ούτε εν επαρκεία...

(*) Μας διασκέδασαν κιόλας, διότι είδαμε στο γυαλί δεκάδες συνωθούμενους
κασσάνδρους...

</TEXT>
