<CC>
ΚΡΙ
ΜΑΡΩΝΙΤΗΣ Δ. Ν. 
ΤΟ ΒΗΜΑ, 20-09-1998
Κωδικός άρθρου: B12499B022
</CC>

<TITLE>


                                Ενα συν δύο

</TITLE>

<TEXT>


        Θα σκανδαλίσω κι άλλο όσους σκανδαλίστηκαν ήδη με την, ειρωνική
        προφανώς, ομολογία του θεατρικού μου απωθημένου. Αν κάποιοι
πράγματι ενδιαφέρονται για την ανεκδοτολογική βιογραφία, μπορούν σήμερα να
προσθέσουν ένα ακόμη απωθημένο μου, που κολυμπά χρόνια τώρα στα θολά νερά
του ερασιτεχνισμού· εκείνο της φιλοσοφίας, όταν και όπου τρίβεται στο σώμα
της λογοτεχνίας. Παράδειγμα ο Πλάτων, που στιγμάτισε τα προεφηβικά μου
χρόνια στο Πειραματικό Σχολείο Θεσσαλονίκης· όταν φιλόλογος καθηγητής,
δάσκαλος με τα όλα του, μας διάβασε ολόκληρον τον Πρωταγόρα σε καλή
μετάφραση, προτού μας τον διδάξει αποσπασματικά στο πρωτότυπο, κατά τις
εντολές του σχολικού προγράμματος.

Τα θυμήθηκα αυτά τα προσωπικά, αν όχι και ιδιωτικά, αποθέματα, για να
περάσω ομαλότερα στη σύσταση τριών βιβλίων, που η ανάγνωσή τους παρηγόρησε
το δύσκολο τούτο καλοκαίρι μου. Να πω από την αρχή πως πρόκειται για
μεταφράσεις ξενόγλωσσων κειμένων, που και οι τρεις έγιναν με αποτελεσματική
φροντίδα κι εκείνο το σπάνιο ήθος που παράγει ύφος.

Αρχίζω με την ογκώδη (παρ' ολίγον επτακόσιες μεγάλες σελίδες) φιλοσοφική
βιογραφία του Ray Monk για τον Λούντβιχ Βιτγκενστάιν (εκδόσεις Scripta,
μετάφραση Γρηγόρη Κονδύλη, επιμέλεια Κωστή Κωβαίου). Επιμένω πρώτα στο
μέγεθος του βιβλίου, που πάει κόντρα στην ασθματική μας εποχή. Μιλώ γι'
αυτήν την απορρόφηση χρόνου που απαιτεί η ανάγνωση των μεγάλων έργων· όταν
πράγματι σε κερδίζουν και σε βοηθούν να ξανακερδίσεις τον σπαταλημένο και
σπάταλο καιρό σου. Οι άλλες αρετές της συγκλονιστικής αυτής εργοβιογραφίας
μόνο με επιγραφές μπορεί να υποδηλωθούν εδώ.

Πρόκειται για αδιάψευστο σήμα μιας μεγαλοφυΐας του αιώνα μας, που παίρνει
την οδό επώδυνης αυτογνωσίας: σωματικής και συγχρόνως πνευματικής,
επιστημονικής και ηθικής, πολιτικής και ποιητικής. Η άλλη αρετή του
Βιτγκενστάιν έχει να κάνει με την αβάστακτη ειλικρίνεια της γλώσσας του·
που ψάχνει συνεχώς τα όριά της, μοιρασμένη σ' έναν, λίγο πολύ ακέραιο,
προφορικό λόγο και στα σπαράγματα της βασανιστικής γραφής, η οποία μένει
μέχρι τέλους ασυντέλεστη. Τέλος, το πάθος της ίδιας της φιλοσοφικής,
ακριβέστερα της μαθηματικής σκέψης· που γεννά ένα είδος γνήσιας
θρησκευτικής αγωνίας, δύσπιστης πίστης σε ό,τι δεν μπορεί να μιληθεί, αλλά
υπάρχει και μας δείχνει, για να το δείξουμε κι εμείς, αν γίνεται, χωρίς να
ανοίξουμε το στόμα μας. Και ένα σχόλιο επιλογικό: δεν ξέρω γιατί και πώς
μας αρέσει να φανταζόμαστε ότι τα μεγάλα ονόματα της επιστήμης και της
φιλοσοφίας βρίσκονται έξω από τα δικά μας χρόνια, απόμακρα και κρεμασμένα
σ' ένα εικονοστάσι. Οταν λοιπόν διαπίστωσα, μέσα από το πόνημα του Ray
Monk, ότι ο Βιτγκενστάιν ζούσε ακόμη το 1950, χρονιά που η δική μου γενιά
περνούσε το κατώφλι της πρώτης εικοσαετίας της, μ' έπιασε ρίγος.

Τα άλλα δύο υπεσχημένα βιβλία θα τα σχολιάσω, αν βολέψει, την Κυριακή που
μας έρχεται. Προς το παρόν καταθέτω τους τίτλους τους. Πρόκειται: αφενός
για «Τα άμεσα δεδομένα της συνείδησης» του Ερρίκου Μπέρξον, σε
μετάφραση-άθλο του Κωστή Παπαγιώργη· αφετέρου για τις «Χειμερινές
σημειώσεις πάνω σε καλοκαιρινές εντυπώσεις» του Φιόντορ Ντοστογιέφσκι, σε
σπαρταριστής ζωντάνιας μεταγλώττιση της Αναστασίας Μεσσήνη. Και τα δύο
βιβλία δικαίως εντάσσονται στη σειρά Φιλοσοφικά των εκδόσεων Καστανιώτη: το
πρώτο στα «Μείζονα»· το δεύτερο στα «Ελάσσονα». Οσοι έτυχε να τα διαβάσουν,
θα συμμερίζονται φαντάζομαι τον προκαταβολικό μου ενθουσιασμό.

Στο μεταξύ ένα ακόμη επισχόλιο για τις τριβές φιλοσοφίας και λογοτεχνίας,
που υπαινίχθηκα ότι αποτελούν δέλεαρ της προσωπικής μου εμπλοκής σ' αυτόν
τον χώρο. Να ξεκαθαρίσω ότι δεν είναι οι τριβές αυτές εμπρόθετες, όπως
συμβαίνει σε κάποια άλλα μπάσταρδα κείμενα του μεταμοντέρνου καιρού μας·
αλλά κατά κάποιον τρόπον, αυτόματες. Εχουν να κάνουν δηλαδή με μια
θεμελιακή διαφορά στη χρήση της γλώσσας· η οποία, στις σπάνιες αυτές
περιπτώσεις, δεν λειτουργεί ως διεκπεραιωτικό εργαλείο κατακτημένης ήδη και
αποφασισμένης εκ των προτέρων σκέψης, αλλά ως ευρετική μέθοδος.

</TEXT>
