<CC>
ΤΕΧ
ΜΑΡΩΝΙΤΗΣ Δ. Ν. 
ΤΟ ΒΗΜΑ, 13-09-1998
Κωδικός άρθρου: B12498B021
</CC>

<TITLE>


                                 Μαθητεία

</TITLE>

<TEXT>


        Η σοφόκλεια Ηλέκτρα, όπως την δίδαξε επί σκηνής, με τη δική του
        ευαισθησία και φαντασία, ο Δημήτρης Μαυρίκιος, δεν λέει να φύγει
από το μυαλό μου. Τώρα μαζεύονται κάποια απρόβλεπτα μαθήματα της μαθητείας
που κράτησε πάνω από τρεις μήνες. Το ξαναλέω: για κάποιον που πάθος της
ζωής του ήταν και είναι το δασκαλίκι, δεν υπάρχει απόλαυση μεγαλύτερη από
το να μαθητεύει· όταν μάλιστα οι συνθήκες ευνοούν τη φαινομενική μόνον
αναστροφή από τη διδαχή στο μάθημα.

Αφήνοντας στην άκρη τα μάλλον ευτράπελα συμπτώματα της μαθητικής αυτής
εμπειρίας (τον καταιγισμό δημοσιότητας, μόλις κάποιος περάσει στον χώρο του
θεάματος· την παραμορφωτική παθολογία της θεατρικής μας κριτικής, ευτυχώς
με κάποιες ευάγωγες εξαιρέσεις), επιμένω, με άκρως συνοπτικό τρόπο, σε
κάποια ανθρωπολογικά σήματα που εκπέμπουν σήμερα οι τραγωδίες της κλασικής
αρχαιότητας ­ κατεξοχήν η σοφόκλεια Ηλέκτρα.

Το πρώτο έχει να κάνει με την προτεραιότητα της πράξης έναντι των
πραττόντων. Θέλω να πω: στο αττικό δράμα δεν καθορίζουν, όπως θα νόμιζε
πρόχειρα κανείς, οι πράττοντες την πράξη, αλλά αντιστρόφως· η πράξη τους
πράττοντες. Γιατί η τραγική πράξη, ως ενέργημα και πάθημα συγχρόνως, εξ
ορισμού έχει μεγαλύτερο εύρος και βάθος από τους πράττοντες· μοιράζεται σε
περισσότερα από ένα πρόσωπα, και μάλιστα με τέτοιον τρόπο, ώστε καθένα από
αυτά φορτώνεται κάποιο μερίδιό της μόνο, γι' αυτό και παγιδεύεται, λιγότερο
ή περισσότερο. Οι αντιδράσεις του δηλαδή αποδείχνονται μεροληπτικές· δεν το
αφήνουν να παραδεχτεί τη θέση που κατέχει στην αλυσίδα αυτής της πράξης, η
οποία κατά κανόνα δεν είναι προσωπική αλλά γενεαλογική, με την
ανθρωπολογική και την ιστορική έννοια της λέξης. Τούτο ισχύει προπαντός για
τη φονική πράξη, που δεν λείπει σχεδόν από καμιά τραγωδία ­ δίδαγμα που ο
Σαίξπηρ το κατάλαβε καλύτερα από κάθε άλλον δραματουργό των νεότερων
χρόνων.

Μιλώντας για φόνο, ως ενέργημα πάλι και πάθημα, στην αρχαία τραγωδία, δεν
πρέπει να ξεχνούμε ότι η οριακή όντως αυτή πράξη δεν μπαίνει απέξω στον
ανθρωπολογικό κύκλο· προκύπτει στο εσωτερικό του, ακριβέστερα στο σκοτεινό
του κέντρο. Τούτο απλοϊκά σημαίνει ότι: ο άνθρωπος για κάποιες αιτίες
(φυσικές ή μεταφυσικές, προϊστορικές ή ιστορικές), μπορεί και αναίτια,
σκοτώνει και σκοτώνεται. Το ζητούμενο είναι να βρεθούν κάποιοι λόγοι που
καθιστούν τη φονική πράξη κατά περίπτωση αναπόδραστη.

Και εδώ χρειάζεται να πω ότι ο φόνος (συντελεσμένος ή επικείμενος) στο
αρχαίο δράμα (τούτο φαίνεται καθαρά στη σοφόκλεια Ηλέκτρα κι ακόμη
καθαρότερα στον Οιδίποδα Τύραννο) αποτελεί τη μία μόνο γωνία ενός ιδεατού
τριγώνου, το οποίο, όσο εξελίσσεται και «καταστρέφεται» η τραγωδία, τείνει
να σχηματισθεί. Στην απέναντι γωνία μαζεύονται όλα εκείνα τα στοιχεία
λογικής και λόγου, που δοκιμάζουν να αποτρέψουν τον επικείμενο και να
ερμηνεύσουν τον συντελεσμένο φόνο. Δοκιμή η οποία καθ' οδόν εμπλέκεται, και
αδυνατεί να φτάσει στον τελικό της στόχο. Ετσι προκύπτει η αναγκαιότητα για
τη γωνία κορυφής, όπου, με τον ένα ή τον άλλον τρόπο, προβάλλεται ο
συντελεστής της αλήθειας· όρος που συσπειρώνει όλα τα λανθάνοντα στοιχεία
της φονικής πράξης και τα ανάγει συνδυαστικώς στον άνθρωπο και στον θεό.
Μιλάμε πάντα για το θείο στην ελληνική αρχαιότητα, το οποίο κατά τον
Ηρόδοτο, που τον εθαύμαζε ο Σοφοκλής, ορίζεται ως φθονερόν και ταραχώδες.

Σ' αυτό πάντως το τριγωνικό σύμπλεγμα (φόνος-λόγος-αλήθεια) εγγράφονται τα
αμήχανα αισθήματα των πραττόνων στο αττικό δράμα, τα οποία δεν είναι μήτε
φιλάνθρωπα μήτε απάνθρωπα, αλλά απλώς ανθρώπινα· στην πραγματικότητα
συμπαγή και αδιαίρετα, σκοτεινά και δυσερμήνευτα, όπως σε κάποιες από τις
πρόζες και τα θεατρικά έργα του Μπέκετ.

Εδώ ας σταθώ, που έλεγε και ο Αλεξανδρινός. Αν ο σημερινός μου λόγος
φαίνεται ενμέρει αινιγματικός, τούτο συμβαίνει, γιατί αισθάνομαι πως η
απολίτιστη αυτή στήλη μπορεί, ή και οφείλει, να γίνει εφεξής κάπως
εσωστρεφής. Κι όχι μόνον επειδή πλήρωσε άσχημα την, παρεξηγημένη έτσι κι
αλλιώς, εξωστρέφειά της.

</TEXT>
