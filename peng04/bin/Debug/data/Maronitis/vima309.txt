<CC>
ΑΡΘ
ΜΑΡΩΝΙΤΗΣ Δ. Ν. 
ΤΟ ΒΗΜΑ, 26-07-1998
Κωδικός άρθρου: B12491B021
</CC>

<TITLE>


                     Κουλτούρα και διαμεσολαβητές (ΙΙ)

</TITLE>

<TEXT>


        Συνεχίζω, όπως το υποσχέθηκα την περασμένη Κυριακή, τα περί
        αλεξανδρινού και πληροφορικού μοντέλου διαμεσολάβησης, επιμένοντας
ότι: ο αλεξανδρινός τύπος διαμεσολάβησης έγινε στις μέρες μας επικινδύνως
περιοριστικός ή και αριστοκρατικός, αν κριθεί τόσο ως προς τους ποσοτικούς
όσο και ως προς τους ποιοτικούς του δείχτες. Τούτο σημαίνει ότι αφορά σε
μια κοινωνική πια μειοψηφία, η οποία συχνά επαίρεται για την πολιτιστική
της ευαισθησία και επάρκεια· διακρίνοντας τα γούστα της από ό,τι, με τη
σειρά της τώρα αυτή, ονομάζει πολιτιστικό λαϊκισμό και τον χρεώνει
συλλήβδην στα έντυπα και κυρίως στα ηλεκτρονικά μέσα μαζικής επικοινωνίας.

Πράγματι, εδώ και κάμποσες δεκαετίες, την ευρεία κυκλοφορία και τη
διαφήμιση της κουλτούρας την έχει αναλάβει η δημοσιογραφία, έντυπη και
ηλεκτρονική. Οι αποτελεσματικές ιδιοτροπίες της νέας αυτής διαμεσολαβητικής
μηχανής εύκολα μάλλον αναγνωρίζονται. Παραθέτω εφεξής τις κυριότερες:

1. Τα προϊόντα της κουλτούρας προβάλλονται αναλόγως προς την άμεση
αγοραστική τους ζήτηση. Η μέτρηση ωστόσο της ζήτησης είναι ήδη
προκατασκευασμένη, ενσωματωμένη δηλαδή στο δημοσιογραφικό σύστημα.

2. Τα προϊόντα της όποιας κουλτούρας συστηματικώς προκρίνονται πριν, ή
μόλις έστω, πέσουν στα χέρια του καταναλωτικού κοινού· ούτως ώστε να μην
προλάβει αυτό να σχηματίσει δική του γνώμη για την αναγκαιότητα και την
ποιότητα των πολιτισμικών προσφορών. Ετσι, η διαμεσολαβητική διαφήμιση των
προϊόντων της κουλτούρας μεταβάλλει τη συλλογική κρίση σε μαζική πρόκριση ή
και υστερία.

3. Αποφασιστική σημασία δεν έχει πια το αποδεδειγμένο κύρος των
διαμεσολαβητών, που προβάλλουν τα πολιτισμικά προϊόντα, αλλά το δέλεαρ της
ίδιας της διαφημιστικής γλώσσας· όσο περιληπτικότερη και συνθηματολογική
είναι η γλώσσα αυτή τόσο θεωρείται και καλύτερη.

4. Αντί της ακροαματικής και της αναγνωστικής υποδοχής της κουλτούρας,
προτιμάται τώρα η οπτικοακουστική της μετάδοση, και τούτο ισχύει μόνον για
τα ηλεκτρονικά μέσα μαζικής επικοινωνίας αλλά και για τον ημερήσιο και τον
εβδομαδιαίο Τύπο.

5. Στο μεταξύ έχει διαμορφωθεί μια οικεία ιδεολογία, υποτίθεται
αντιαριστοκρατική, η οποία επιμένει στη θορυβώδη ομοφωνία και στον
αξιολογικό σχετικισμό. Οι προσωπικές κρίσεις λίγο ενδιαφέρουν και η
αξιολογική κλίμακα των πολιτισμικών προϊόντων έχει γίνει τόσο μεροληπτική
και ελαστική ώστε ο καταναλωτής της κουλτούρας να μην μπορεί πια να
διακρίνει το κακό από το μέτριο, το καλό από το άριστο προϊόν.

6. Οποτε και όταν στο διαμεσολαβητικό αυτό σύστημα καλούνται να
συμμετάσχουν, ως φιλοξενούμενοι, διαμεσολαβητές του αλεξανδρινού μοντέλου,
πιέζονται να ακολουθήσουν, εκόντες άκοντες, τη νέα κυκλοφοριακή συνταγή, η
βασική τυπολογία της οποίας κρίνεται για όλους υποχρεωτική. Με το πέρασμα
μάλιστα του χρόνου η δημοσιογραφική διαμεσολαβητική μηχανή έχει κάνει και
από τον χώρο αυτόν σκόπιμες και συγκεκριμένες επιλογές προσώπων, αναλόγως
προς την προσαρμοστικότητά τους.

7. Τέλος, οι ίδιοι οι παραγωγοί κουλτούρας, διαπιστώνοντας καθ' οδόν ότι,
αν δεν υπακούσουν στους κανόνες της νέας διαμεσολαβητικής αγοράς,
κινδυνεύουν να μείνουν οριστικά στο περιθώριο, ενδίδουν, άλλος περισσότερο
κι άλλος λιγότερο, στις υποχρεωτικές εντολές της, όταν δεν αποφασίζουν να
παράγουν προϊόντα με προεξασφαλισμένη την αγοραία τους ζήτηση.

Προφανώς υπερβάλλω και μεροληπτώ, υπογραμμίζοντας με έμφαση κάποιους
χαρακτήρες του παθολογικού αυτού διαμεσολαβητικού κανόνα των ημερών μας.
Υποτιμώντας τις εσωτερικές του διαβαθμίσεις και αγνοώντας τις ικανές
εξαιρέσεις του. Στις οποίες θα πρέπει να συνυπολογιστούν (για να ξαναγυρίσω
στην περιοχή της γραμματείας) και κάποιοι εκδοτικοί οίκοι, που σαφώς
αποκλίνουν από τις εντολές της αγοραίας διαμεσολάβησης, επιλέγοντας και
εφαρμόζοντας προγράμματα ευνοϊκά για την προσωπικότερη και κριτική πρόσληψη
της γραμματειακής κουλτούρας.

</TEXT>
