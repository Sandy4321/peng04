<CC>
ΤΕΧ
ΜΑΡΩΝΙΤΗΣ Δ. Ν. 
ΤΟ ΒΗΜΑ, 06-09-1998
Κωδικός άρθρου: B12497B022
<CC>

<TITLE>


                               Επέστρεφε...

<TITLE>

<TEXT>


        Να λοιπόν, που ύστερα από είκοσι επτά χρόνια, αφότου γράφομαι στο
        «Βήμα», πέρασε ο φετινός Αύγουστος αδειούχος, με τη θέλησή μου. Στο
μεταξύ όσα συνέβησαν γύρω από τον «άγραφο» αυτόν μήνα μ' έκαναν να πιστέψω
πως πιο ωφέλιμο είναι να λες σε φίλους και εχθρούς τα σύκα σκάφη και τη
σκάφη σύκα, αφού η κυριολεξία δεν έχει πια πέραση στη μεταμοντέρνα εποχή
μας. Μιλώ εκ πείρας, όπως έλεγαν και οι παλαιοί.

Ακολουθώντας, προς το παρόν τουλάχιστον, τον τρόπο της ωφέλιμης
ακυριολεξίας, ομολογώ ότι ο αδειούχος Αύγουστος δεν αναλώθηκε με ξάπλες
στον ήλιο και βουτιές στη θάλασσα. Αν εξαιρέσω τη «λάσπη στο μάρμαρο», όπως
γενναιόδωρα έγραψε ο μακρινός φίλος της «Θεσσαλονίκης» για την αφεντιά μου,
με εξάντλησε και η δουλειά, μέσα και έξω.

Στο έξω ανήκει η τελική δοκιμασία της Ηλέκτρας, πριν από την παράστασή της
στη Δωδώνη και στην Επίδαυρο. Καθόλου δεν μετανιώνω για τη θεατρική αυτή,
όψιμη, εμπειρία· την χρωστώ στην επιμονή του Μαυρίκιου και στη δική μου
έμφυτη αδυναμία, που καλά την εξηγεί το αρχαίο ρητό «τράβα με κι ας κλαίω».
Τα υπόλοιπα δεν λέγονται εύκολα με λόγια.

Πιο μέσα έγινε η ανακόλουθη μετάφραση της εικοστής τρίτης ραψωδίας από την
Οδύσσεια, όπου η κλίμακα των αναγνωρισμών φτάνει, μετά τη μνηστηροφονία,
στην κορφή της: η Πηνελόπη δοκιμάζει τον Οδυσσέα, προτού πέσει μαζί του
στην αμετακίνητη συζυγική κλίνη, που έμεινε άδεια είκοσι ολόκληρα χρόνια·
καμώνεται πως κάποιος στο μεταξύ την μετακίνησε, μπορεί και εραστής. Ο
Οδυσσέας τότε πια φουρκίζεται, και λέει σε άπταιστα νεοελληνικά:

«Γυναίκα, άσχημο λόγο πρόφερες που την ψυχή δαγκώνει.  Ποιος μετακίνησε
την κλίνη; Το βλέπω δύσκολο  και για τον έμπειρο τεχνίτη ακόμη· μόνο θεός,
αν ήθελε,  θα το μπορούσε κατεβαίνοντας να της αλλάξει θέση· θνητός που
ζει,  κι αν είναι στην ακμή της νιότης του, εύκολα δεν μπορεί να τη
σαλέψει.  Γιατί σ' αυτή την τορνευτή μας κλίνη κάποιο σημάδι υπάρχει 
απαραγνώριστο ­ το' καμα εγώ, άλλος κανείς.

Φύτρωνε μέσα στου σπιτιού μας τον περίβολο κορμός μακρόφυλλης ελιάς,  πάνω
στο θαλερό της φούντωμα, χοντρός σαν μια κολόνα·  γύρω του εγώ την κάμαρη
έχτισα και την ανέβασα  με πέτρες πανωτές στο τελικό της ύψος· μετά τη
στέγασα  καλά από πάνω, και την ασφάλισα με κολλητά πορτόφυλλα,  ν'
αρμόζουν μεταξύ τους.

Τότε πια κούρεψα κλαδιά και φούντες της μακρόφυλλης ελιάς,  κλάδεψα μ'
επιδέξια τέχνη τον κορμό απ' τη ρίζα του,  με το σκεπάρνι τον πελέκησα,
τον στάθμισα  για να ισιώσει, τον δούλεψα να γίνει κλινοπόδαρο, κι άνοιξα
 πάνω του τρύπες με το τρυπάνι.

Αρχίζοντας μετά τον πλάνησα  κι άπλωσα του κρεβατιού την τάβλα·
τελειώνοντας, μ' ασήμι, μάλαμα και φίλντισι την κλίνη στόλισα, και τάνυσα 
λουριά βοδιού, απ' την πορφύρα φωτεινά.

Αυτό είναι το σημάδι που σου φανερώνω· μόνο που δεν γνωρίζω πια,  γυναίκα,
αν παραμένει ριζωμένη η κλίνη μας ή μήπως  άλλος αλλού την έστησε,
κόβοντας σύρριζα το λιόδεντρο».

Λυγίζει τώρα η δύσπιστη Πηνελόπη, αναγνωρίζει τελεσίδικα τον άντρα της και
πέφτει στην αγκάλη του. Τότε τους συνεπαίρνει και τους δύο ίμερος
ανακουφιστικού θρήνου, που εικονογραφείται με μια ανατρεπτική παρομοίωση,
όπου οι θαλασσινές περιπέτειες και ο σωτήριος νόστος του άντρα
μετακενώνονται στη γυναίκα του.

Στον μύθο οι δικοί κι οι φίλοι μένουνε κάποτε πιστοί. Αλλο τι γίνεται στη
μίζερή μας καθημερινή ζωή.

</TEXT>
