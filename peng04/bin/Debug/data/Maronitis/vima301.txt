<CC>
ΔΟΚ
ΜΑΡΩΝΙΤΗΣ Δ. Ν. 
ΤΟ ΒΗΜΑ, 18-10-1998
Κωδικός άρθρου: B12503B021
</CC>

<TITLE>


                               Γιάννης Πάνου

</TITLE>

<TEXT>
        Υπάρχουν δικοί και φίλοι κολλητοί, κι άλλοι σε κάποια απόσταση. Στη
        δεύτερη περίπτωση δεν πρόκειται αναγκαστικά για επιφύλαξη, αλλά για
αυτόματη και αυθόρμητη στάση. Δεν ξέρω πώς αλλιώς να το πω, για να φανεί
πιο καθαρά η προτίμησή μου. Οι κολλητοί κολλούν επάνω μας, κι εμείς σ'
αυτούς· όσα κι αν υπόσχονται τα εύκολα σφιχταγκαλιάσματα, κόβουν τελικά τον
αέρα, καταργούν τον ενδιάμεσο χώρο, δεν σ' αφήνουν να δεις και να σε δουν,
θολώνουν τον αμοιβαίο αναγνωρισμό.

Φαίνεται πως αυτό καλά το ήξερε ο ποιητής της Οδύσσειας, κι έστησε έτσι την
κορυφαία αναγνωριστική σκηνή του έπους του. Οταν η Πηνελόπη, κόβοντας τον
πιο γλυκό της ύπνο, κατεβαίνει από το υπερώο στην αίθουσα, για να πειστεί
πως ο Οδυσσέας γύρισε πράγματι στο σπίτι, ύστερα από είκοσι χρόνια
ξενιτειάς και απουσίας, ταλαντεύεται τι στάση να κρατήσει: να πέσει αμέσως
στην αγκάλη του, να πιάσει το κεφάλι και τα χέρια του, να τα γεμίσει με
φιλήματα· ή να κρατηθεί σε απόσταση. Αποφασίζει τελικώς το δεύτερο: πατά το
πέτρινο κατώφλι· πάει και κάθεται στον Οδυσσέα αντίκρυ· στον άλλο τοίχο
απέναντι· στο αντιφέγγισμα από τη φλόγα της φωτιάς· άφωνη και αμίλητη ώρα
πολλή, τον βλέπει καταπρόσωπο, και περιμένει· ο αναγνωρισμός θα αργήσει
κάπως· γιατί θέλει τον χώρο και τον χρόνο του.

Αυτά θυμόμουν Κυριακή μεσημέρι, όταν μου τηλεφώνησαν ότι ο Γιάννης Πάνου
(Παναγιωτόπουλος το πραγματικό του όνομα, σύζυγος πιστός της Ρούλας
Πατεράκη) έκλεισε τα τυφλωμένα κιόλας μάτια του. Λίγο προτού πεθάνει, τον
ρώτησαν οι δικοί του αν πονά. Κι αυτός απάντησε: στο σώμα όχι· πονά η ψυχή
μου. Ηταν αυτά τα τελευταία λόγια του.

Χρόνια πολλά γνωρίζω τον Γιάννη Πάνου, στη γενέθλια πόλη. Οσο ξέρω από
δικούς και φίλους, αλλά και από δική μου πείρα, ποτέ του δεν υπήρξε
κολλητός. Κρατούσε πάντα μιαν απόσταση αναπνοής απέναντι στους άλλους,
ομολογώντας έτσι την αγάπη και την πίστη του. Το ίδιο και ο άλλος φίλος, ο
Παύλος Ζάννας, που χάθηκε μέρα του Αγίου Νικολάου, πριν από εννέα χρόνια.
Σπάνια απόφαση και στάση ανθρωπιάς, που εξαρχής χωρίζει τα πραγματικά
αισθήματα από την αισθηματολογία.

Εχω την αίσθηση ότι αυτή η μετέωρη απόσταση ανάμεσά μας, ανάμεσα στο σώμα
και στον γύρω κόσμο, φιλόξενο ή αφιλόξενο, είναι, εκτός των άλλων, και το
αδιάψευστο σημάδι του πραγματικού συγγραφέα, του ποιητή, του καλλιτέχνη ­
ακόμη και του καλού δασκάλου. Γιατί η γραφή και ο λόγος χρειάζονται ένα
ενδιάμεσο κενό, για να στηθούν και να σχηματιστούν. Αλλιώς βγαίνουν
απόβλητα υγρά από τον ιδρωμένο αφαλό μας· κείμενα αυτιστικά και αυτάρεσκα,
που κάποιοι τα εκθειάζουν ως βιωματικά. Οπως κι αν έχει το πράγμα, τα δύο
σπουδαία μυθιστορήματα του Γιάννη Πάνου, σε τόση απόκλιση κι αυτά μεταξύ
τους, δείχνουν τη σημασία της ωφέλιμης και αναγκαίας απόστασης για την
οποία μιλώ.

Καθώς περνούν τα χρόνια, βλέπω πως οι κολλητοί δεν είναι δα τόσο πιστοί,
όσο υπόσχονται και φαίνονται. Αντίθετα οι σπάνιοι της απόστασης
αποδείχνονται απίστευτα και έμπρακτα αφοσιωμένοι. Οσοι εγνώρισαν τον Γιάννη
Πάνου, και τον είδαν να κυκλοφορεί σκιά πιστή στο πλάι της Ρούλας Πατεράκη,
τόσο στα δύσκολα χρόνια της Θεσσαλονίκης όσο και στους ξενιτεμένους χρόνους
της Αθήνας, ξέρουν τι συνταρακτικό παράδειγμα αφοσίωσης υπήρξε. Αυτή
εξάλλου η αλτρουιστική αφοσίωση είναι σεμνά αποτυπωμένη και στα δύο βιβλία
που έγραψε· όπου το χέρι του ψάχνει το χέρι του άλλου, όταν πέφτει το βράδυ
και σκοτεινιάζουν όλοι οι μεγάλοι δρόμοι.

</TEXT>
