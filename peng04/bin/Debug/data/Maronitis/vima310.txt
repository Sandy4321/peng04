<CC>
ΤΕΧ
ΜΑΡΩΝΙΤΗΣ Δ. Ν. 
ΤΟ ΒΗΜΑ, 19-07-1998
Κωδικός άρθρου: B12490B021
</CC>

<TITLE>


                       Κουλτούρα και διαμεσολαβητές

</TITLE>

<TEXT>


        Μιλώντας κάποιος σήμερα για διαμεσολάβηση και διαμεσολαβητές της
        κουλτούρας, προϋποθέτει, πλάι στην παραγωγή και στην πρόσληψή της,
κυρίως την κυκλοφορία της. Βεβαίως ο πολιτισμός πάντοτε κυκλοφορούσε με τον
ένα ή τον άλλο τρόπο ­ διαδικασία που επηρέαζε τόσο τα σημαίνοντα όσο και
τα σημαινόμενά του. Ερωτάται όμως αν οι όροι κυκλοφορίας του στις μέρες μας
έχουν αλλάξει άρδην, ή και ανατραπεί, εξαιτίας ακριβώς της αλλαγής που
επήλθε στο σύστημα διαμεσολάβησής του. Για να γίνω πιο συγκεκριμένος: στον
βαθμό που η αισιόδοξη και παραδοσιακή θέση, ότι η κουλτούρα αποτελεί
πνευματικό προπαντός αγαθό, έχει πλέον εκ των πραγμάτων διαβληθεί,
ενδιαφέρει να δούμε κατά πόσο και πώς το αγαθό αυτό έγινε στο μεταξύ
καταναλωτικό προϊόν· και τι ρόλο έπαιξαν και παίζουν στην κατανάλωσή του οι
πάσης φύσεως διαμεσολαβητές του καιρού μας.

Η παραδοσιακή διαμεσολάβηση του πολιτισμού αποτελεί ζητούμενο συστηματικής
έρευνας· αν δεχτούμε, όπως και πρέπει, τη διαδοχική της εξέλιξη από την
ελληνορωμαϊκή αρχαιότητα στο Βυζάντιο και στη μεσαιωνική Δύση, από την
Αναγέννηση στον Διαφωτισμό και στη Βιομηχανική Επανάσταση. Προτείνω πάντως
να θεωρήσουμε τελικό όριό της την εμφάνιση της μεταβιομηχανικής
Πληροφορικής, η οποία φαίνεται να προκάλεσε τόσες και τέτοιες μεταβολές
στην κυκλοφορία του πολιτισμού, όσες τουλάχιστον και η εύρεση της
τυπογραφίας.

Δεν πρόκειται βέβαια να επιχειρήσω εδώ ιστορικού τύπου αναδρομή, για να
κατοχυρώσω κάπως την έννοια της παραδοσιακής διαμεσολάβησης. Αξίζει όμως να
θυμηθούμε πώς κυκλοφορούσε η κουλτούρα στην αρχαία ελληνική πόλη από τα
αρχαϊκά έως τα πρώιμα ελληνιστικά χρόνια.

Το ενδιαφέρον για το συζητούμενο θέμα στην προκειμένη περίπτωση είναι ότι:
τα έργα της αρχαϊκής και κλασικής γραμματείας προσλαμβάνονται κατά κανόνα
συλλογικώς και ακροαματικώς. Τούτο ισχύει ασφαλώς για την επική, τη
δραματική και χορική ποίηση, επεκτείνεται όμως, εν μέρει έστω, και στη
λυρική ποίηση, φτάνοντας κάποτε έως την ιστοριογραφία ή και τη φιλοσοφία.

Συχνά μάλιστα η συλλογική και ακροαματική αυτή πρόσληψη είναι άμεση· πολλές
φορές ο ίδιος ο ποιητής απαγγέλλει ή διδάσκει το έργο του, και το
ακροατήριο ή οι θεατές αυτομάτως το υποδέχονται και το κρίνουν, με τη
μεσολάβηση έστω κάποιων εντεταλμένων κριτών, οι οποίοι εκφράζουν κατά βάση
τις θετικές ή αρνητικές αντιδράσεις του ακροαματικού ή θεατρικού κοινού.

Ο χώρος δεν με παίρνει να δώσω πιο συγκεκριμένα παραδείγματα. Γεγονός
πάντως παραμένει ότι στην αρχαϊκή και κλασική εποχή η διαμεσολάβηση, όπου
υπάρχει, είναι ακόμη απλή και έτσι θεσμοθετημένη, ώστε να μην υποκαθιστά με
την παρέμβασή της τις προσληπτικές αντιδράσεις του κοινού, το οποίο
φαίνεται να παίζει αποφασιστικό, διακριτικό και κριτικό ρόλο στην υποδοχή
των πολιτισμικών προσφορών.

Τα πράγματα κάπως αλλάζουν στα ελληνιστικά χρόνια· όταν η ακρόαση της
λογοτεχνίας μεταβάλλεται σε ανάγνωσή της, η ιεράρχηση και ο σχολιασμός της
ανατίθενται λίγο πολύ σε αναγνωρισμένους Γραμματικούς, οι οποίοι ιδρύουν,
τώρα για πρώτη φορά, την επιστήμη της φιλολογίας· επιβάλλοντας έτσι ένα
είδος λογοτεχνικού κανόνα, εκτός του οποίου αφήνουν να κυκλοφορεί ό,τι θα
λέγαμε σήμερα τρέχουσα παραλογοτεχνία.

Μένω με την, πρόχειρη έστω, εντύπωση ότι το αλεξανδρινό αυτό μοντέλο
φιλολογικής και τεχνοκριτικής διαμεσολάβησης, παρά τις ενδιάμεσες
μεταλλαγές που υπέστη, ίσχυσε, σε συγκλίνουσες ή αποκλίνουσες παραλλαγές,
έως και τα μέσα περίπου του δικού μας αιώνα. Τα πράγματα άλλαξαν, μόλις
εγκαινιάστηκε και εφεξής κυριάρχησε η επιστήμη και η πρακτική της
Πληροφορικής, με τα έντυπα και, κυρίως, τα ηλεκτρονικά μέσα μαζικής
επικοινωνίας· τα οποία ανέλαβαν δραστικό πια διαμεσολαβητικό ρόλο στη
ρύθμιση και στην κυκλοφορία τόσο της πολιτικής όσο και του πολιτισμού. Θα
συνεχίσω όμως την άλλη Κυριακή.

</TEXT>
