<CC>
ΡΕΠ
ΜΑΡΩΝΙΤΗΣ Δ. Ν. 
ΤΟ ΒΗΜΑ, 11-10-1998
Κωδικός άρθρου: B12502B022
</CC>

<TITLE>


                         Ελλάς Ελλήνων Χριστιανών

</TITLE>

<TEXT>


        Δεν πρόκειται για πλαστό έγγραφο, αλλά για πιστό αντίγραφο γνήσιας
        πρόσκλησης. Η αντιγραφή σέβεται τόσο το γράμμα όσο και το πνεύμα
του δίγλωσσου αυτού κειμένου, στο οποίο συντριπτικώς υπερτερεί η ιδιόρρυθμη
εκκλησιαστική καθαρεύουσα. Προκαταβολικά σχόλια ή επισχόλια περιττεύουν·
αρμόδιοι και αναρμόδιοι αναγνώστες μπορούν μόνοι να βγάλουν τα συμπεράσματά
τους. Οσο για τον τίτλο της μονοτονικής στήλης, την ευθύνη φέρει ο
επιγραφόμενος για την όποια υπερβολή. Αλλά, κατά την αρχαία παροιμία,
όποιος κάηκε στο γάλα φυσάει και το γιαούρτι.

Η πρόσκληση είναι, τελικώς και πληθωρικώς, τετρασέλιδη. Για λόγους
οικονομίας χώρου η πρώτη σελίδα εδώ παραλείπεται, αφού έτσι κι αλλιώς τα
περιεχόμενα στοιχεία της επαναλαμβάνονται στη δεύτερη σελίδα, ιδίως όμως τα
διακοσμητικά στοιχεία: εικονίδιο της ελληνικής σημαίας και μικροσκοπικός
χάρτης της Χαλκιδικής, όπου σε μεγαλογράμματη γραφή προέχει το όνομα
ΑΡΝΑΙΑ.

Η δεύτερη σελίδα υπό τον τίτλο ΠΡΟΣΚΛΗΣΙΣ αναγράφει επί λέξει: «Η Ιερά
Μητρόπολις Ιερισσού, Αγίου Ορους και Αρδαμερίου, η Νομαρχία Χαλκιδικής, ο
Δήμος Αρναίας και ο Σύνδεσμος Εφέδρων Αξ/κών Χαλκιδικής έχουν την τιμήν να
σας προσκαλέσουν εις την υποδοχήν του Μακαριωτάτου Αρχιεπισκόπου Αθηνών και
πάσης Ελλάδος κ.κ. Χριστόδουλου η οποία θα γίνει εις Αρναίαν Χαλκιδικής την
29ην Σεπτεμβρίου 1998 ημέραν Τρίτην και ώραν 10ην πρωινήν συμφώνως προς το
εν συνεχεία πρόγραμμα. Παρακαλούμεν θερμώς όπως τιμήσετε την όλην
εκδήλωσιν». Προφανώς ο συντάκτης της πρόσκλησης αποστρέφεται, αμέσως και
εμμέσως, τα κόμματα.

Από το αναλυτικό πρόγραμμα της τρίτης σελίδας συμπυκνώνονται οι πρώτες
πληροφορίες για: «την άφιξιν και την υποδοχήν του Μακαριωτάτου εις την
κεντρικήν πλατείαν Αρναίας»· τις «προσφωνήσεις του Νομάρχου Χαλκιδικής κ.
Βασιλάκη Βασιλείου και του Δημάρχου Αρναίας κ. Ζωγράφου Αστερίου»· τη
«Δοξολογία εις τον Μητροπολιτικόν Ναόν του Αγίου Στεφάνου Αρναίας».
Αντιγράφονται όμως πιστώς και αναλυτικώς τα προβλεπόμενα για την υπαίθρια
εκδήλωση στο Εθνικό Στάδιο Αρναίας:

«1) Παράταξις μαθητών και μαθητριών Γυμνασίων και Λυκείων Ν. Χαλκιδικής. 2)
Προσφώνησις εκ μέρους του προέδρου του Συνδέσμου Εφέδρων Αξ/κών Ν.
Χαλκιδικής κ. Δέλλιου Αθανασίου. 3) Ομιλία της προϊσταμένης της Β'θμίου
Εκπ/σεως Ν. Χαλκιδικής κ. Ερατούς Ζέλλιου-Μαστροκώστα με θέμα "Η προσφορά
της Χαλκιδικής και ιδιαιτέρως του Αγίου Ορους στο Γένος". 4) Χαιρετισμός
υπό μαθητού της Γ' Λυκείου. 5) Ομιλία του Μακαριωτάτου προς τους μαθητές.
6) Εθνικοί χοροί από μαθητές και μαθήτριες. 7) Εθνικός ύμνος. 8) Παρέλασις
μαθητών και μαθητριών. 9) Πέρας εκδηλώσεως». Οι συντομογραφίες κατόρθωμα
του ελλόγιμου προγραμματιστή.

Και πάμε στην τελευταία σελίδα, που περιέχει την εντολή του Νομάρχη κ.
Βασιλάκη προς τους καθηγητές και μαθητές όλων των Γυμνασίων και των Λυκείων
του Νομού. Εδώ η δημοτική γλώσσα και η σαφήνεια του λόγου δεν επιτρέπουν
παρεξηγήσεις. Ιδού λοιπόν η απερίφραστη νομαρχιακή εντολή:

«Σας ενημερώνουμε ότι στις 29 Σεπτεμβρίου, ημέρα Τρίτη και ώρα 10.00 π.χ.,
θα έλθει στην Αρναία ο Μακαριότατος Αρχιεπίσκοπος Αθηνών και Πάσης Ελλάδος
κ.κ. Χριστόδουλος.

Την ημέρα αυτή δεν θα λειτουργήσουν τα Γυμνάσια και τα Λύκεια του Νομού,
γιατί κρίνεται απαραίτητη η παρουσία όλων των καθηγητών και μαθητών με τις
σημαίες του σχολείου στην υποδοχή του Μακαριοτάτου Αρχιεπισκόπου. Από τη
Δ/νση Δ/θμιας Εκπ/σης θα μισθωθούν λεωφορεία για την μετακίνηση των μαθητών
και συνοδών καθηγητών, και θα δοθούν σχετικές οδηγίες για το πρόγραμμα της
υποδοχής».

Υ.Τ. Από το ίδιο πρόσωπο που μου παρέδωσε διά χειρός την τετρασέλιδη
πρόσκληση πληροφορήθηκα ότι τελικώς η επίσκεψη του Μακαριωτάτου πήρε μικρή
αναβολή· θα πραγματοποιηθεί, με τους ίδιους θεάρεστους όρους, μέσα στον
Οκτώβριο.

</TEXT>
