<CC>

Γ. ΒΩΚΟΣ
ΤΟ ΒΗΜΑ, 08-02-1998
Κωδικός άρθρου: B12467B061
</CC>

<TITLE>

                         Ενας κόσμος χωρίς κέντρο

</TITLE>

<TEXT>


Στα μέσα περίπου του αιώνα μας κυκλοφόρησε ένα σημαντικό βιβλίο του
επιστημολόγου Koyre με τον χαρακτηριστικό τίτλο «Από τον κλειστό κόσμο στο
άπειρο Σύμπαν». Στο έργο αυτό ο φιλόσοφος επιχειρούσε να καταγράψει τη
φυσιογνωμία της φυσικής επιστήμης που προέκυψε από την κοπερνίκεια
επανάσταση και τις αλλαγές που η επανάσταση αυτή έφερνε στην αντίληψή μας
για τον φυσικό κόσμο και το Σύμπαν. Αν, σύμφωνα με τον Κοπέρνικο, ο
άνθρωπος δεν βρίσκεται πια στο κέντρο του Σύμπαντος, το τελευταίο γίνεται
ένα είδος τέλειας μηχανής, προικισμένης με διαρκή κίνηση, της οποίας οι
νόμοι υπολογίζονται από μια αξιοθαύμαστη μαθηματική σκευή. Στην ίδια
προοπτική και παρά τις σημαντικές διαφωνίες μεταξύ τους, ο Καρτέσιος και ο
Νεύτων υποστηρίζουν ότι ο κόσμος έχει ενότητα γιατί θεωρούν πως ο Θεός
είναι ταυτοχρόνως δημιουργός και εγγυητής της «αληθινής» κοσμικής τάξεως,
την οποία επιχειρούν να ανακαλύψουν.

Ο Λαπλάς κάνει ένα τολμηρό και σίγουρα υπεροπτικό βήμα παραπέρα. Θεωρεί ότι
ο μυστικός αρχιτέκτονας του Σύμπαντος είναι ο καθολικός ντετερμινισμός, ο
οποίος προσδίδει στην κοσμική τάξη τα χαρακτηριστικά της αυτοθεμελίωσης και
της αυτάρκειας. Το Απόλυτο και η Τελειότητα, αποκλειστικά γνωρίσματα του
Θεού, εγκαθίστανται εφεξής στους νόμους της φύσης, η οποία εγκαταλείπει το
πρόβλημα της ύπαρξης του Θεού στη θεολογία και σε αυτό που ονομάζει, πολλές
φορές με απροκάλυπτη περιφρόνηση προς το τέλος του 19ου αιώνα, μεταφυσική.
Με τη θεωρία της σχετικότητας το ίδιο το Σύμπαν φαίνεται να ορίζεται ως
χωροχρόνος που εκτείνεται επ' άπειρον και που διέπεται από τους νόμους της
βαρύτητας και του ηλεκτρομαγνητισμού.

Παραμερίζοντας τα Αστρα - θεούς των αρχαίων και τον Θεό - δημιουργό, η
επιστήμη ανήγαγε τις διαφοροποιήσεις των πραγμάτων και τις διαφορές των
μορφών στην απλή ενότητα του ατόμου. Ο κόσμος έχασε τα χρώματά του και αυτό
που κυριάρχησε ήταν η «γκρίζα οντολογία», σύμφωνα με τη δραστική έκφραση
του Γκαίτε. Χάνοντας όμως τα χρώματά του, ο κόσμος φαινόταν να κέρδιζε την
ενότητά του· και αυτό ήταν που ενθουσίαζε τους επιστήμονες, οι οποίοι πίσω
από τα φαινόμενα αποκάλυπταν την τελειότητα και τη μαθηματική απλότητα της
Τάξης που είχε εγκατασταθεί στο κέντρο του κόσμου, στη θέση του Μονάρχη.

Ηδη όμως από τα μέσα του αισιόδοξου και επιστημονικά 19ου αιώνα ο δεύτερος
νόμος της θερμοδυναμικής έκανε αθόρυβα τη διαβρωτική του εργασία: έδειχνε
ότι η αναπότρεπτη μοίρα του Μονάρχη - Τάξης ήταν η αταξία και η μοίρα αυτή
επιβεβαιώθηκε πανηγυρικά από την κβαντομηχανή. Ο αιώνας μας οδηγήθηκε στο
συμπέρασμα ότι το Σύμπαν που κατασκευάστηκε από τα μεγάλα ονόματα της
νεότερης φυσικής οδηγούνταν στην καταστροφή του, ότι η Τάξη ήταν το
εφησυχαστικό όνομα της πολύ πιο ανησυχητικής αταξίας και ότι συνεπώς αυτή
που έχανε τον συνεκτικό της χαρακτήρα ήταν η ίδια η πραγματικότητα. Το
εκκρεμές είχε περάσει στο άλλο άκρο και η αισιοδοξία οδηγούσε στην
απαισιοδοξία. Υπό τις συνθήκες αυτές, και μπροστά στα μάτια μας,
κατασκευάζεται ένας νέος, παράξενος και συναρπαστικός κόσμος.

Η σύγκλιση των αστρονομικών παρατηρήσεων και της μικροφυσικής οδήγησε τους
επιστήμονες στην αποδοχή μιας εναρκτήριας εκρηκτικής στιγμής του Σύμπαντος
την οποία ονόμασαν big bang. Η ισχυρή αυτή υπόθεση, όμως, οδηγούσε στην
παράδοξη ιδέα ότι ο χώρος, ο χρόνος και η ύλη γεννήθηκαν αντιστοίχως από
τον μη-χώρο, τον μη-χρόνο και τη μη-ύλη. Ακόμη εντονότερα, ότι ο κόσμος
σχηματίστηκε μέσα στην αταξία και οργανώθηκε μέσα σε ένα είδος καθολικής
διάλυσης. Θα πίστευε κανείς ότι με την εικόνα αυτή η Αταξία πήρε τη θέση
της Τάξης και εγκαταστάθηκε στο κέντρο του Σύμπαντος. Φαίνεται όμως ότι τα
πράγματα δεν είναι έτσι· οι σύγχρονοι φυσικοί αρνούνται να αντικαταστήσουν
μιαν αρχή με μια άλλη: αυτό που αμφισβητούν είναι ακριβώς η ίδια η έννοια
μιας αρχής, τοποθετημένης στο κέντρο του κόσμου, από όπου και δεσπόζει στην
αρχιτεκτονική του Σύμπαντος. Τούτο εδώ μοιάζει να μην έχει κέντρο: ορίζεται
ως πολυκεντρικό ή άκεντρο.

Ο νέος αυτός κόσμος δεν χαρακτηρίζεται από a priori νόμους, τους οποίους
είναι αναγκασμένος να ακολουθήσει. Είναι αυτοδημιουργικός και
αυτοπαραγωγικός με όλες τις σημασίες των όρων και κυρίως με τη σημασία
εκείνη που θέλει ο κόσμος αυτός να παράγει ο ίδιος τους νόμους που τον
διέπουν. Στην προοπτική αυτή, ο κόσμος δεν υπακούει ούτε σε ένα
προκαθορισμένο σχέδιο ούτε σε ένα πρόγραμμα ανάπτυξης: είναι το αποτέλεσμα
του «εδώ και τώρα», όπως αυτό προκύπτει από την πολύπλοκη συνομιλία που
αναπτύσσουν μεταξύ τους η Τάξη, η Αταξία και η Οργάνωση.

Στην προηγούμενη εικόνα του κόσμου έχει συμβάλει αποφασιστικά ο Πριγκοζίν.
Ο νομπελίστας επιστήμονας ισχυρίζεται, απορρίπτοντας τις συμβατικές
ερμηνείες του δεύτερου νόμου της θερμοδυναμικής, ότι η Τάξη μπορεί να
παραχθεί από το χάος και συνεπώς, σε συνθήκες εκτός ισορροπίας, η εντροπία
δεν φθείρει αλλά παράγει οργάνωση και ζωή. Ετσι, ενώ μερικά συστήματα
εξαντλούνται, άλλα εξελίσσονται και αποκτούν απροσδόκητη συνοχή. Αυτό
φαίνεται να συμβαίνει γιατί όλα τα συστήματα αποτελούνται από επιμέρους
συστήματα, τα οποία βρίσκονται σε συνεχή κίνηση «κυματισμού». Κάτω από
αστάθμητες συνθήκες, ένας και μόνο κυματισμός ενός υποσυστήματος ενδέχεται
να αποκτήσει τόση δύναμη ώστε να συντρίψει την υπάρχουσα οργάνωση, χωρίς να
γνωρίζουμε εκ των προτέρων το βέλος της αλλαγής: χάος ή νέα οργάνωση;

Οι προτάσεις του Πριγκοζίν αλλά και τα ερωτήματα που προκαλούν εκβάλλουν,
όπως γίνεται αμέσως ορατό από τις πυκνές αναφορές των έργων του στους
φιλοσόφους, στην επιτακτική ανάγκη της διατύπωσης μιας οντολογίας που θα
καθιστούσε τη φιλοσοφία ισότιμο συνομιλητή της φυσικής επιστήμης.

</TEXT>
