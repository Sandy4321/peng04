<CC>

Γ. ΒΩΚΟΣ
ΤΟ ΒΗΜΑ, 04-10-1998
Κωδικός άρθρου: B12501B072
</CC>

<TITLE>

                        Δεν ξέρω, Κάτια, δεν ξέρω!

   Με σημείο αναφοράς τον ήρωα του τσεχοφικού διηγήματος «Μια συνηθισμένη
  ιστορία» ο Γερ. Βώκος σχολιάζει τη ρητορική αμετροέπεια πολλών από τους
                           σύγχρονους πολιτικούς

</TITLE>

<TEXT>

Στο τέλος του περασμένου αιώνα, το 1889, ο Τσέχοφ γράφει ένα σχετικά
εκτενές διήγημα με τίτλο «Μια συνηθισμένη ιστορία». Ενας γερασμένος
άνθρωπος, 62 ετών, διάσημος καθηγητής Πανεπιστημίου, με πραγματικό έργο,
αναγνωρισμένο στην πατρίδα του και στο εξωτερικό, ζει και σκέφτεται το
παρόν και ανατρέχει στο παρελθόν από το επικείμενο τέλος του· γιατί έχει
μόνο έξι μήνες ζωής και το ξέρει. Ο ίδιος περιγράφει το παρουσιαστικό του
με ένα είδος αδιάφορης ακρίβειας: το φαλακρό κεφάλι, το στόμα με τα ψεύτικα
δόντια, το ρυτιδωμένο πρόσωπο με το αθεράπευτο τικ και το σκυφτό κουρασμένο
κορμί.

Ετσι πρέπει να τον φανταστούμε, καθώς περιφέρεται και μοιράζει τη ζωή του
ανάμεσα στις πανεπιστημιακές παραδόσεις, στην ερευνητική εργασία, στην
ακαδημαϊκή κοινότητα και στην οικογένεια. Τα μαθήματά του έχουν ακόμη
μεγάλη επιτυχία· οι έρευνές του εξακολουθούν να προκαλούν το ενδιαφέρον των
ομοτέχνων ­ κυρίως στο εξωτερικό· οι σχέσεις με τους συναδέλφους του έχουν
εκείνη τη χροιά που δίνουν 30 χρόνια ακαδημαϊκού βίου: όταν μιλάς με
κάποιον, δεν ακούς τόσο τι σου λέει αλλά προσπαθείς να μαντέψεις από το
ύφος του τι πραγματικά θέλει να σου πει και, κυρίως, τι θέλει να αποσπάσει
από σένα που δεν μπορεί να σου το ζητήσει ευθέως.

Η ατμόσφαιρα στην οικογένεια δεν έχει κι αυτή σχεδόν τίποτε το ασυνήθιστο.
Τα χρήματα που κερδίζει ο Νικολάι Στεπάνοβιτς ­ έτσι ονομάζεται ο ήρωας ­
δεν είναι αρκετά· από 'δώ και η γκρίνια της γυναίκας του, που του προσάπτει
συνεχώς ότι τα έσοδά τους δεν αντιστοιχούν ούτε στο επιστημονικό του κύρος
ούτε στην κοινωνική τους θέση: η κόρη τους, 22 ετών, δεν μπορεί να πηγαίνει
στο ωδείο, «όπου φοιτούν παιδιά της καλύτερης κοινωνίας», φορώντας όλο τα
ίδια ρούχα. Εξάλλου πρέπει σύντομα να παντρευτεί. Ο υποψήφιος υπάρχει αλλά
κατάγεται από το Χάρκοβο κι έτσι κανείς δεν ξέρει τι μέρος του λόγου είναι.
Στις συζητήσεις του ζεύγους, η σύζυγός του επιμένει πως πρέπει ο ίδιος ο
αρχηγός της οικογενείας να πάει στο Χάρκοβο και να ζητήσει πληροφορίες από
πρώτο χέρι για τον γαμπρό.

Ετσι μουντή κυλάει η ζωή του Νικολάι, κι αν τον ρωτούσαν, όπως το λέει ο
ίδιος, ποιο είναι σήμερα το βασικό χαρακτηριστικό της ύπαρξής του, θα
απαντούσε: Οι αϋπνίες. Αλλά ο Νικολάι Στεπάνοβιτς έχει μια υποχρέωση στη
ζωή του, γιατί είναι ο κηδεμόνας της Κάτιας, κόρης ενός συναδέλφου του, που
πέθανε πριν από 18 χρόνια. Η εικοσιπεντάχρονη τώρα κοπέλα, κάτοχος μιας
σημαντικής περιουσίας, έζησε τα τέσσερα τελευταία χρόνια της ζωής της όπως
το επιθυμούσε, ως μέλος ενός περιοδεύοντος θιάσου, γιατί η μεγάλη αγάπη της
ζωής της ήταν το θέατρο. Τα πράγματα όμως πήγαν στραβά. Ο αρχικός
ενθουσιασμός, ενισχυμένος και από τον έρωτα της Κάτιας για ένα συνάδελφό
της, υποχώρησε και παρέδωσε προοδευτικά τη θέση του στην απογοήτευση. Ενώ
στην αρχή τα γράμματα που έγραφε στον κηδεμόνα της η Κάτια ήταν γεμάτα
αθωότητα, νεανική ορμή και εμπιστοσύνη στο θέατρο και στις δυνάμεις της,
παρουσίασαν σιγά σιγά σημάδια πικρόχολης κριτικής. «’ρχισε να διαμαρτύρεται
εναντίον των συναδέλφων της· αυτό είναι το πρώτο και το χειρότερο από τα
συμπτώματα. Οταν ένας νέος επιστήμονας ή ένας νέος λογοτέχνης ξεκινά τη
σταδιοδρομία του διαμαρτυρόμενος πικρά για τους επιστήμονες και τους
λογοτέχνες, αυτό σημαίνει ότι είναι ήδη κουρασμένος και ακατάλληλος γι'
αυτήν τη δουλειά».

Οπως ήταν φυσικό, η θεατρική καριέρα της Κάτιας ναυάγησε αλλά μαζί της
ναυάγησε και η ζωή της, καθώς ο μεγάλος έρωτας προδόθηκε και επισφραγίστηκε
με τον θάνατο του νόθου παιδιού που ήταν ο καρπός του. Ανελέητος ο Τσέχοφ
καταγράφει, σαν σε μάθημα ανατομίας, την πορεία της καταστροφής και μόλις
αναφέρει, με τρόπο αδιάφορο, την απόπειρα αυτοκτονίας της Κάτιας, σαν κάτι
το αναμενόμενο, το αυτονόητο και το συνηθισμένο.

Η τελευταία συνάντηση της Κάτιας και του Νικολάι Στεπάνοβιτς γίνεται στο
Χάρκοβο, όπου ο τελευταίος αποφάσισε να ταξιδέψει για να εκτελέσει την
αποστολή που του ανέθεσε η γυναίκα του. Στο ξενοδοχείο όμως που κατέλυσε,
μαθαίνει ότι η κόρη του παντρεύτηκε ήδη στα κρυφά τον εκλεκτό της και το
ταξίδι του ήταν, συνεπώς, ανώφελο. Η είδηση δεν τον ενδιαφέρει καθόλου,
πράγμα που τον τρομάζει· ο ίδιος προσπαθεί να συγκεντρώσει το μυαλό του
στον εαυτό του, χωρίς όμως μεγάλη επιτυχία. Τότε εμφανίζεται η Κάτια που
έχει πάει κι αυτή στο Χάρκοβο, μόνο και μόνο για να τον συναντήσει. Και η
νεαρή γυναίκα ξεσπάει: «Δεν μπορώ να ζήσω άλλο έτσι, δεν το αντέχω· πείτε
μου τώρα αμέσως τι πρέπει να κάνω. Είσαστε έξυπνος, μορφωμένος, σοφός·
έχετε μεγάλη πείρα στη ζωή, είσαστε καθηγητής Πανεπιστημίου. Σας νιώθω σαν
πατέρα μου, είσαστε ο μοναδικός μου φίλος: πείτε μου τι πρέπει να κάνω». Κι
ο γερασμένος άνθρωπος, που μόλις μπορεί να σταθεί όρθιος από την κούραση,
αναστατωμένος από τον σπαραγμό της κοπέλας και ανήμπορος μπροστά στην
απελπισία της, απαντά: «Ειλικρινά δεν ξέρω, Κάτια, δεν ξέρω».

Προφανώς ο Νικολάι Στεπάνοβιτς είναι ο μόνος που δεν ξέρει. Γιατί όλοι οι
άλλοι ξέρουν. Αρκεί να παρακολουθήσει κάποιος τους πολιτικούς, για
παράδειγμα, και θα διαπιστώσει ότι τα ξέρουν όλα. Καμία αμφιβολία, στις
δημόσιες εμφανίσεις τους τουλάχιστον, δεν έρχεται να ταράξει τη ρητορική
τους ευφράδεια. Ακμαίοι, πλήρεις εαυτών, μοιράζουν παντού προτάσεις,
λύσεις, συμβουλές και ­ όλο και συχνότερα ­ καταφεύγουν στις αξιολογικές
κρίσεις. Είναι χαρακτηριστικό ότι έχουν αμέσως απάντηση σε όλες τις
ερωτήσεις και δεν επιτρέπουν σε κανένα δισταγμό να προδώσει, έστω φευγαλέα,
τον παραμικρό στοχασμό, λες και τούτος εδώ αποτελεί πια αναπηρία, την οποία
πρέπει να κρύψουμε πάση θυσία.

Ο Τσέχοφ άφησε τον ήρωά του ολομόναχο, στην αιωνιότητα, κλεισμένο στους
τέσσερις τοίχους ενός ξενοδοχείου στο Χάρκοβο. Ισως γιατί ήξερε από τότε
ότι το παιχνίδι είναι χαμένο, καθώς ποτέ δεν θα λείψουν οι παράξενοι
άνθρωποι που θεωρούν τους διανοουμένους ­ όταν τούτοι εδώ ρωτούν, απορούν,
διστάζουν, σκέφτονται και, ενίοτε, καταγγέλλουν ­ ανεύθυνους και τους
συμβουλεύουν να περιορισθούν στις ειδικότητές τους ο καθένας και να πάψουν
επιτέλους να ενοχλούν τους δραστήριους κάθε είδους, οι οποίοι είναι οι
μόνοι που ασκούν υπεύθυνη πολιτική στο βαθυσήμαντο έργο τους.


</TEXT>
