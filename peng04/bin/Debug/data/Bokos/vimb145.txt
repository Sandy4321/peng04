<CC>

Γ. ΒΩΚΟΣ
ΤΟ ΒΗΜΑ, 07-06-1998
Κωδικός άρθρου: B12484B111
</CC>

<TITLE>

                        Κριτικός λόγος και αυθεντία

  Με σημείο αναφοράς την «Κριτική Ιστορία της Παλαιάς Διαθήκης» του Ρισάρ
 Σιμόν ο Γερ. Βώκος αναλύει πώς ο καρτεσιανός κανόνας της διάκρισης μεταξύ
  θεωρίας και πράξης προκάλεσε τη βίαιη αντίδραση της καθολικής ορθοδοξίας
                      για τα συμφέροντα της Εκκλησίας

</TITLE>

<TEXT>

Ο 17ος αιώνας έχει μείνει στη νεότερη ιστορία της σκέψης γιατί κατάφερε
αποφασιστικά πλήγματα στην αυθεντία και τις αυθεντίες, τις οποίες ανάγκασε
να μιλήσουν αποδεικτική γλώσσα, κάθε φορά που επιχειρούσαν να προβάλουν
αυτό που πίστευαν αληθινό, ορθό και δίκαιο. Στην προοπτική αυτή, ο
καρτεσιανός Λόγος περί της μεθόδου πήρε τις διαστάσεις συμβολικού έργου,
στο μέτρο που υποστήριζε ότι το πρώτο βήμα για κάποιον που θα αποφάσιζε να
αναζητήσει την αλήθεια θα ήταν να μην παραδεχθεί τίποτε ως αληθινό, αν δεν
το γνωρίζει ως ολοφάνερα αληθινό. Εξηγώντας ο ίδιος τον απλό αυτόν κανόνα
και εφαρμόζοντάς τον στην έρευνά του, ο φιλόσοφος διευκρίνιζε: «Δηλαδή να
αποφεύγω τη βιασύνη και την προκατάληψη, και να μην περιλαμβάνω στις
κρίσεις μου τίποτε περισσότερο απ' ό,τι θα παρουσιάζεται στον νου μου τόσο
καθαρά και τόσο ευδιάκριτα ώστε να μη μου δίνει καμιά ευκαιρία να αμφιβάλλω
γι' αυτό».

Ο ίδιος ο Καρτέσιος ωστόσο αρνήθηκε πεισματικά να βγει έξω από τα όρια της
περιοχής που, σήμερα, θα ονομάζαμε επιστημολογία και αδιαφορεί για την
εφαρμογή του κανόνα στην καθημερινή ζωή γενικά και ειδικότερα στην
επικίνδυνη περιοχή της πολιτικής. Ως προς την καθημερινή ζωή, ο Καρτέσιος
αποφασίζει να ζήσει ακολουθώντας τις πιο μετριοπαθείς απόψεις, δηλαδή αυτές
που απέχουν περισσότερο από την υπερβολή, όπως το κάνουν στην πράξη οι πιο
φρόνιμοι· ως προς την πολιτική, ο φιλόσοφος δηλώνει ρητά την αποδοκιμασία
του για τους «ανήσυχους αυτούς χαρακτήρες που, ενώ ούτε η γέννησή τους ούτε
η κοινωνική τους θέση τούς προόρισε για τη διαχείριση των κοινών, δεν
παύουν πάντα να κάνουν με τον νου τους κάποια καινούργια μεταρρύθμιση σ'
αυτά».

Οι λόγοι της καρτεσιανής διάκρισης μεταξύ θεωρίας και πράξης είναι
προφανείς. Τι θα σήμαινε, πράγματι, η απόφαση κάποιου να εφαρμόσει τον
προηγούμενο κανόνα στην περιοχή της πολιτικής, και μάλιστα σε μια χώρα που
η βασιλική εξουσία δεν είναι διατεθειμένη να δεχθεί οποιαδήποτε μορφή
αμφισβήτησης; Γενικότερα, ποιες θα ήταν οι επιπτώσεις της εφαρμογής του
κανόνα στην περιοχή που διακυβεύονται τα συμφέροντα των ανθρώπων; Την
επιγραμματική απάντηση στην προηγούμενη ερώτηση έδωσε με απαράμιλλο τρόπο ο
Χομπς, την ίδια περίπου εποχή που ο Καρτέσιος συμβούλευε τη φρόνιμη αποχή
της έρευνας από τα κοινά: όταν έχουμε να κάνουμε με συμφέροντα, «κάθε φορά
που ο λόγος θα είναι αντίθετος στον άνθρωπο, ο άνθρωπος θα είναι αντίθετος
στον λόγο».

Πολύ γρήγορα ο καρτεσιανός κανόνας, αγνοώντας τον ιδρυτή του, εφαρμόστηκε
σε περιοχές υψηλής ιδεολογικής θερμοκρασίας, όπου και πήρε τη μορφή
κριτικού λόγου, καθώς στράφηκε εναντίον των συμφερόντων της Εκκλησίας. Το
κρίσιμο βήμα γίνεται στο δεύτερο μισό του αιώνα με τη δημοσίευση δύο έργων:
της Θεολογικο-Πολιτικής Πραγματείας του Σπινόζα (1670) και της Κριτικής
Ιστορίας της Παλαιάς Διαθήκης του Ρισάρ Σιμόν (1678). Και στα δύο αυτά
βιβλία συμβαίνει κάτι το ανήκουστο για την εποχή· η Αγία Γραφή
αντιμετωπίζεται αποκλειστικά και μόνο ως κείμενο και κατά συνέπεια
υπόκειται στους κανόνες της φιλολογικής και της ιστορικής ανάλυσης. Πιστεύω
πως αξίζει τον κόπο να δει κανείς από πιο κοντά τα δύο αυτά έργα, ώστε να
διαπιστωθεί η κριτική τους διάθεση και η εκρηκτική τους διάσταση.

Θα ξεκινήσω με το βιβλίο του Σιμόν, το οποίο διαιρείται σε δύο μέρη: στο
πρώτο εξετάζεται το εβραϊκό κείμενο της Βίβλου από τον Μωυσή ως τις μέρες
μας, ενώ στο δεύτερο γίνεται λόγος για τις βασικές μεταφράσεις της Βίβλου.
Στον πρόλογό του ο συγγραφέας εξηγείται ως προς τη χρησιμότητα της κριτικής
ανάγνωσης της Βίβλου, την οποία εντοπίζει σε τέσσερα σημεία. Σύμφωνα με το
πρώτο, είναι αδύνατον να καταλάβουμε τέλεια τα Ιερά Βιβλία χωρίς να
γνωρίζουμε την κατάσταση στην οποία βρέθηκε το κείμενό τους, ανάλογα με τον
χρόνο και τις περιστάσεις· σύμφωνα με το δεύτερο, μόνο η κριτική μέθοδος
επιτρέπει να επιλυθούν οι μεγαλύτερες δυσκολίες της Βίβλου και να
απαντηθούν οι ενδεχόμενες αντιρρήσεις ως προς τα Ιερά Βιβλία· σύμφωνα με το
τρίτο, η κριτική μέθοδος ανάγνωσης μπορεί να λύσει τα προβλήματα της
χρονολογίας και της γενεαλογίας του κειμένου· τέλος, η κριτική ανάγνωση
επιτρέπει να εντοπισθούν οι μεταβολές του κειμένου μέσα στον χρόνο.

Αυτό που για τον σημερινό αναγνώστη μοιάζει με νηφάλια και αυτονόητη
εφαρμογή μιας τεχνικής μεθόδου στην ανάγνωση ενός σημαντικού έργου της
ανθρώπινης ιστορίας, δεν φάνηκε το ίδιο ουδέτερο στην καθολική ορθοδοξία
της εποχής, η οποία διαπίστωσε αμέσως προτάσεις που υποστήριζαν επικίνδυνες
και αιρετικές θέσεις. Ετσι, για παράδειγμα, όχι μόνο ο Σιμόν δεν φαίνεται
να υποτάσσεται απολύτως στην αυθεντία του Αυγουστίνου αλλά ασκεί κριτική
στον άγιο, στο μέτρο που η αγάπη του τελευταίου για τις αλληγορίες και τα
λογοπαίγνια καλύπτει ενδεχομένως την άγνοια εκ μέρους του της εβραϊκής και
της ελληνικής γλώσσας.

Πέρα όμως από τις επί μέρους παρατηρήσεις, η καθολική ορθοδοξία ανησυχεί
σοβαρά για την αρχή που διέπει την κριτική ανάγνωση της Βίβλου: Αν τούτη
'δώ είναι βιβλίο σαν όλα τα άλλα, πώς είναι δυνατόν να θεμελιώσει την
αυθεντία της Εκκλησίας; Αν ο καθένας μπορεί να διαβάσει την Αγία Γραφή για
λογαριασμό του και να αντλήσει από αυτήν ο ίδιος τα απαραίτητα διδάγματα
για τη ζωή του, δεν είναι προφανές ότι η Εκκλησία κινδυνεύει να απολέσει
μεγάλο μέρος της εξουσίας που ασκεί στις ψυχές των ανθρώπων;

Οι νόμιμες αυτές απορίες, καθώς και το γεγονός ότι ο Σιμόν ήταν ο ίδιος
ιερέας, εξηγούν τη βίαιη αντίδραση της καθολικής ορθοδοξίας εναντίον του.
Την επίθεση αναλαμβάνει αυτοπροσώπως ο Μποσυέ, σημαντικός θεωρητικός της
εκκλησιαστικής εξουσίας και υπέρμαχος της καθολικής ορθοδοξίας, γεγονός που
δηλώνει την κρισιμότητα της κατάστασης. Ο Μποσυέ επισημαίνει ότι «όσοι
χρησιμοποιούν τις γνώσεις τους για να αναμοχλεύσουν τα βιβλία των ραβίνων,
καταλήγουν σχεδόν πάντοτε πολύ μακριά από την αλήθεια», ενώ δεν παραλείπει
να εκφράσει την περιφρόνησή του για την κριτική ανάγνωση της Βίβλου: «Είναι
η κριτική της μόδας και η μόνη που μπορεί να ικανοποιήσει τους περίεργους».

Αλλά ο Μποσυέ δεν αρκείται στη θεωρητική καταδίκη· παρεμβαίνει στην Αυλή
και θέτει την πολιτική εξουσία ενώπιον των ευθυνών της. Μέσα σε δύο μήνες
πετυχαίνει την έκδοση του διατάγματος που καταδικάζει το βιβλίο του Σιμόν
ως «σωρό ανευλαβείας» και «προμαχώνα ελευθεριότητας»· ο αρχηγός της
αστυνομίας καταστρέφει στην πυρά τα 1.300 αντίτυπα της πρωτότυπης έκδοσης,
ενώ ο ίδιος ο Σιμόν διαγράφεται από τις τάξεις της Εκκλησίας.

Μένει να δούμε το περιεχόμενο και τη μοίρα της Θεολογικο-Πολιτικής
Πραγματείας του Σπινόζα· θα το επιχειρήσω την επόμενη φορά.

</TEXT>
