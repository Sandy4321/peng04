<CC>

Γ. ΒΩΚΟΣ
ΤΟ ΒΗΜΑ, 02-08-1998
Κωδικός άρθρου: B12492B071
</CC>

<TITLE>

                      Ο Μπαλζάκ και οι δημοσιογράφοι

      Ο Γερ. Βώκος επιχειρεί να προσαρμόσει στα σημερινά δεδομένα της
  παντοκρατορίας των ΜΜΕ τις εν έτει 1843 δημοσιευθείσες παρατηρήσεις του
                         μεγάλου γάλλου συγγραφέα

</TITLE>

<TEXT>

Σε ένα σχετικά μικρό, λησμονημένο σήμερα κείμενο, που δημοσιεύει το 1843, ο
Μπαλζάκ μιμείται το μεγάλο του πρότυπο, τον βιολόγο Μπυφόν, και γράφει τη
Μονογραφία του παρισινού Τύπου. Πρόκειται για ένα είδος φυσιολογίας της
κοινωνικής ζωής, στο οποίο ο συγγραφέας δοκιμάζει, με την πρόθεση
φυσιογνωστικής ακρίβειας, την περιγραφή της πανίδας του δημοσιογραφικού
τοπίου στα μέσα του προηγούμενου αιώνα, όταν η δημοσιογραφία ανακαλύπτει
τις αποτελεσματικές και προσοδοφόρους μεθόδους διάδοσης, όπως είναι η
διάθεση των εφημερίδων στα περίπτερα, η διανομή τους κατ' οίκον και η
εγγραφή συνδρομητών, που θα της επιτρέψουν να ασκήσει την επιρροή της σε
όλο και μεγαλύτερο αριθμό αναγνωστών.

Τούτη 'δώ η ευρεία διάδοση, σε συνδυασμό με την κακή ποιότητα του Τύπου,
ανησυχεί τον Μπαλζάκ και τον οδηγεί στη συγγραφή του δοκιμίου του. Εχουμε
έτσι σήμερα την εξαιρετική τύχη να διαβάζουμε την οξυδερκή μαρτυρία ενός
μεγάλου συγγραφέα για το φαινόμενο του Τύπου, ακριβώς την ιστορική στιγμή
που το φαινόμενο αυτό θα πάρει τη μορφή με την οποία το αναγνωρίζουμε στις
μέρες μας, χωρίς να απαγορεύεται, σε όποιον το επιθυμεί, να προσαρμόσει τις
παρατηρήσεις του Μπαλζάκ στα δεδομένα της παντοκρατορίας των ΜΜΕ. Στα
προηγούμενα πρέπει να προστεθεί το γεγονός ότι ο συγγραφέας γνωρίζει τα
πράγματα για τα οποία γράφει από πρώτο χέρι. Οχι μόνο έχει δημοσιεύσει ο
ίδιος αναρίθμητα κείμενα, καθώς και μυθιστορήματα σε συνέχειες, σε
εφημερίδες και περιοδικά αλλά, επιπλέον, έχει δοκιμάσει την τύχη του ως
εκδότης δημοσιογραφικών εντύπων, επιχειρήσεις που απέτυχαν, όλες, με τρόπο
παταγώδη.

Οπλισμένος με μαχητική πικρία, ο Μπαλζάκ επιστρέφει στη μόνη επιχείρηση που
γνωρίζει καλά, τη γραφή, και δημοσιεύει την πραγματεία του, την οποία μένει
να διαβάσουμε και να ζυγίσουμε την επιτυχία της. Ο κόσμος του δημόσιου
λόγου διαιρείται από τον συγγραφέα σε δύο μεγάλες ομάδες, στον δημοσιολόγο
και τον κριτικό, που υποδιαιρούνται καθεμία στα γένη της, ενώ το κάθε γένος
αναλύεται στα είδη του. Το γένος «δημοσιογράφος» καταγράφεται στην ομάδα
των δημοσιολόγων, και το ίδιο υποδιαιρείται σε πέντε είδη, από τα οποία,
για λόγους οικονομίας, θα αναφερθώ μόνο: (α) στον
Διευθυντή-Αρχισυντάκτη-Ιδιοκτήτη-Διαχειριστή· (β) στον Τενόρο· και (γ) στον
Κοινοβουλευτικό συντάκτη. Το γνώρισμα που δίνει στο γένος την ενότητά του
είναι, για τον Μπαλζάκ, το ακόλουθο: σε διάκριση με τους δημοσιολόγους
άλλων εποχών, όπως ήταν οι μεγάλοι συγγραφείς που καθιστούσαν δημόσιο ένα
πρόβλημα ή διετύπωναν δημόσια μια πολιτική θεωρία, για παράδειγμα ο
Μοντεσκιέ ή ο Ρουσό, ο δημοσιολόγος στην εποχή της δημοσιογραφίας είναι «ο
άνθρωπος που ασχολείται με τα επιπλέοντα συντρίμμια της Επικαιρότητας».

Με δεδομένο τον προηγούμενο ορισμό, ο διευθυντής της εφημερίδας, που
εμφανίζεται προβάλλοντας κάθε φορά «έναν από τους τέσσερις τίτλους του»,
έχει κάτι «από παντοπώλη και σπεκουλαδόρο και καθώς δεν εξειδικεύεται σε
τίποτα, είναι ικανός να τα κάνει όλα». Η δύναμή του βρίσκεται στο ότι
μπορεί να εγκρίνει κατά βούληση ορισμένα άρθρα, ενώ τα άλλα τα αφήνει μια
ζωή στο τυπογραφικό μάρμαρο. Μπορεί ακόμη «να προωθήσει ένα βιβλίο, ένα
θέμα ή έναν άνθρωπο, όπως και μπορεί να καταστρέψει έναν άνθρωπο, ένα θέμα
ή ένα βιβλίο, ανάλογα με τις περιστάσεις». Πρόκειται, συνήθως, για ισχυρό ή
καπάτσο άνθρωπο, ο οποίος όμως τελικά «συνοψίζεται σε μια χορεύτρια, μια
ηθοποιό ή μια τραγουδίστρια και, ενίοτε, στη νόμιμη σύζυγό του, η οποία,
τότε, είναι η πραγματική εξουσία στην εφημερίδα».

Ο τενόρος είναι το «κερασάκι που οι εφημερίδες προσφέρουν κάθε μέρα στο
κοινό τους, γιατί χωρίς αυτόν, κατά πώς φαίνεται, θα αποδυναμωθεί η ευφυΐα
των συνδρομητών». Ο τενόρος γράφει το κύριο άρθρο, το περιεχόμενο του
οποίου ή είναι αυστηρώς πολιτικό ή θίγει κοινωνικά θέματα με άμεσο πολιτικό
αντίκτυπο, πράγμα που εξηγεί ότι οι τενόροι παράγονται από δύο μήτρες: την
κυβέρνηση και την αντιπολίτευση. Ο κυβερνητικός τενόρος στηλιτεύει μονίμως
όλα τα λόγια της αντιπολίτευσης· ο τενόρος της αντιπολίτευσης κατακρίνει
συνεχώς όλα τα έργα της κυβέρνησης. Οι δύο τενόροι, όμως, παρουσιάζουν και
αξιόλογες ψυχολογικές διαφορές, τις οποίες ο Μπαλζάκ δεν παραλείπει να
επισημάνει. Ο τενόρος της φιλοκυβερνητικής εφημερίδας γράφει αφ' υψηλού,
έχει το περιπαικτικό και άνετο ύφος που δίνει συνήθως ο αέρας της εξουσίας.
Ο τενόρος της αντικυβερνητικής εφημερίδας είναι τις περισσότερες φορές
πικρόχολος, γκρινιάρης και μίζερος.

Ετσι, όταν ξεσπάσει ένα αδιαμφισβήτητο σκάνδαλο, ο πρώτος επιχειρεί να
διασκεδάσει τις εντυπώσεις, και δεν έχει ιδιαίτερη δυσκολία να
αυτομαστιγωθεί, αναγνωρίζοντας ότι όλοι, λίγο πολύ, βράζουμε στο ίδιο
καζάνι, κλπ. Ο δεύτερος ξεσπάει, όλο φωτιά και λάβρα, «εκσφενδονίζοντας
τόσες αρετές προς τα έξω, ώστε αναρωτιέται κανείς εάν του απομένει κάποια
για τον εαυτό του». Στις τάξεις μας, ωρύεται ο αντικυβερνητικός τενόρος,
«δεν υπάρχουν τέτοιοι άνθρωποι», εννοώντας προφανώς τόσο τον αντίπαλο
συνάδελφο όσο και τον πρωταγωνιστή του σκανδάλου· οι επαΐοντες όμως,
παρατηρεί ο Μπαλζάκ, καταλαβαίνουν αμέσως το πραγματικό νόημα της επωδού
και μεταφράζουν: «απέχουμε ακόμη πολύ από τα κυβερνητικά έδρανα».

Δεν υπάρχει εφημερίδα χωρίς κοινοβουλευτικό συντάκτη, ρόλος του οποίου
είναι να χρωματίζει τις συνεδριάσεις της Βουλής σύμφωνα με τις επιλογές της
εφημερίδας. Τα καθήκοντα του κοινοβουλευτικού συντάκτη είναι αυστηρώς
καθορισμένα: επανασυντάσσει τους λόγους των βουλευτών που υποστηρίζει η
εφημερίδα, διορθώνει τα γλωσσικά τους σφάλματα και, τέλος, αναλαμβάνει να
σκηνοθετήσει τις εντυπώσεις που προκάλεσε ο ομιλητής. Εάν ο τελευταίος
ανήκει στις ηγετικές μορφές του κόμματος που προβάλλεται από την εφημερίδα,
ο λόγος του «προξενεί βαθιά εντύπωση και ταραχή στο ημικύκλιο» ενώ ο
υποδεέστερος βουλευτής αρκείται στα «συγχαρητήρια των συναδέλφων του». Ο
πρώτος, αυτός που «ταράζει τη Βουλή», έχει εξασφαλισμένη τη θέση του ως
υφυπουργός ή υπουργός· ο δεύτερος μπορεί να προσβλέπει το πολύ σε μια θέση
γενικού γραμματέα υπουργείου.

Ενώ ο πρώτος έχει το μέγεθος πολιτικού ανδρός, ο δεύτερος είναι απλώς ένας
από τους μαχητικούς βουλευτές της παράταξής του. Αλλά στο Κοινοβούλιο
υπάρχουν και οι βουλευτές της αντίπαλης παράταξης. Οι λόγοι τους
δημοσιεύονται αποσπασματικοί, και τις περισσότερες φορές συνοδεύονται από
σχολιαστικές παρενθέσεις που υπονομεύουν το κύρος του ομιλητή.

Ενώ ο λόγος των δικών μας βουλευτών δημιουργεί στη Βουλή «αίσθηση», «μεγάλη
εντύπωση», «βαθιά εντύπωση», «ενθουσιασμό», ο λόγος των αντίπαλων βουλευτών
προκαλεί εκ μέρους των ακροατών «θόρυβο», «διακοπές», «διαμαρτυρίες»,
«έντονες διαμαρτυρίες». Και να σκεφτεί κανείς ότι οι εποχές που υπήρχαν
κοινοβουλευτικοί συντάκτες ήταν ευλογημένες.

Την επόμενη φορά, θα συνεχίσω με τη δεύτερη μεγάλη ομάδα των δημοσιολόγων
που διακρίνει ο Μπαλζάκ: τους κριτικούς.

</TEXT>
