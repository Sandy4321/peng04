<CC>

Σ. ΑΛΑΧΙΩΤΗΣ
ΤΟ ΒΗΜΑ, 29-03-1998
Κωδικός άρθρου: B12474B112
</CC>

<TITLE>

                     Της παιδείας όνειρα και εφιάλτες

     Ο Στ. Ν. Αλαχιώτης γράφει για την αξιολόγηση των διδασκόντων στην
  πανεπιστημιακή εκπαίδευση τονίζοντας ότι εκτός από τους καθηγητές και τα
      άλλα μέλη του ΔΕΠ σοβαρό ρόλο παίζουν οι φοιτητές και η πολιτεία

</TITLE>

<TEXT>

Το ελληνικό πανεπιστήμιο σήμερα είναι σημαντικά διαφορετικό από αυτό που
ήταν ακόμη και πριν από πέντε, δέκα χρόνια. Μια σοβαρή κύμανση, αποτέλεσμα
των πολυποίκιλων αλλαγών, θεσμοθετημένων και μη, οι οποίες απέρρευσαν τόσο
από εσωτερικές τάσεις και ανάγκες όσο από προσαρμοστικές κινήσεις που
υπαγορεύτηκαν από το λεγόμενο Β' Κοινοτικό Πλαίσιο Στήριξης (ΚΠΣ). Μέσα σε
αυτό λοιπόν το νέο και διερευνητικό σκηνικό ο κάθε συντελεστής παίζει
σχεδόν ανενόχλητα τον ρόλο του, σε ένα έργο εν πολλοίς αυτοσχεδιασμού,
χωρίς καθαρή υπόθεση και χωρίς διαφαινόμενη κάθαρση.

Αλλωστε στο όνομα της αόριστα εννοούμενης ακαδημαϊκής ελευθερίας αλλά και
της πολιτείας φαίνεται να δικαιολογούνται τα πάντα στα ελληνικά
πανεπιστήμια. Από τη συνήθεια π.χ. του ιπτάμενου καθηγητή, ο οποίος
εμφανίζεται εξαφανιζόμενος, ως του πολυάσχολου ο οποίος δεν προλαβαίνει να
πάει στην αίθουσα διδασκαλίας και αυτή γίνεται αντ' αυτού από
μεταπτυχιακούς· από τους κυνηγούς προγραμμάτων και μελετών ιδιωτικής
φύσεως, που συνήθως δεν καταλήγουν σε μια αξιόλογη δημοσίευση ώστε να
δικαιολογηθεί στο ελάχιστο η χρηματοδότηση, ως τους απρόθυμους να
συμμετάσχουν σε επιτροπές και ομάδες εργασίας για να συμβάλουν στα κοινά.
Και, βέβαια, δεν μπορεί να παραλειφθεί εκείνος που αρνείται να αξιολογηθεί
από τους φοιτητές του, για τους οποίους υπάρχει, επικαλούμενος την
ανωριμότητά τους για την οποία, αν πιστεύει ότι υπάρχει, είναι ο ίδιος
υπεύθυνος. Θα μπορούσαν να γίνουν και άλλες αναφορές, αν και δεν υπάρχουν
επίσημες καταγραφές, αφού δεν υπάρχει τέτοιος μηχανισμός.

Τέτοια χαρακτηριστικά δεν μπορεί να διανοηθεί κανείς ότι υπάρχουν σε ξένα
πανεπιστήμια, που πολλοί τα θεωρούν πρότυπα. Το παρήγορο είναι ότι όλα αυτά
είναι μια μικρή εξαίρεση του κανόνα. Γιατί ο κανόνας στα πανεπιστήμιά μας
είναι οι καθηγητές εκείνοι, οι διδάσκοντες όλων των βαθμίδων, οι οποίοι
έχουν αφιερώσει όλη τους την προσπάθεια για να προωθήσουν ένα πανεπιστήμιο
αντάξιο των ονείρων του έλληνα πολίτη, ο οποίος πληρώνει το πανάκριβο
«εισιτήριο» για να δει το παιδί του να μορφώνεται· είναι οι ακαδημαϊκοί
δάσκαλοι που βρίσκονται όλες τις μέρες στο πανεπιστήμιο, όλες τις ώρες του
μαθήματος στις αίθουσες διδασκαλίας, δεν πάσχουν από προγραμματομανία και
δεν συνδέουν καμία δραστηριότητά τους με οικονομικές επιχορηγήσεις. Αθόρυβα
και εν πολλοίς ανέξοδα παράγουν σπουδαίο ερευνητικό έργο και αγωνίζονται
για το κοινό αποδεκτό καλό του ελληνικού πανεπιστημίου. Και αυτοί είναι οι
πολλοί. Για αυτό «το έργο» της πανεπιστημιακής εκπαίδευσης έχει ακόμη
ενδιαφέρον και μεγάλο ακροατήριο.

Σε αυτό το «έργο» που συμβολικά περιγράφουμε σοβαρό ρόλο παίζουν και οι
φοιτητές που και αυτοί έχουν την ετερογένειά τους, με την πλειονότητα όμως
να ανταποκρίνεται στα προγράμματα και να συμπάσχει ­ παρήγορη κατάσταση σε
ένα σύστημα αμφισβήτησης, που όχι σπάνια προσεγγίζει τη δυναμική άρνηση. Ο
«παραγωγός», η πολιτεία, παίζει και αυτός πολύ σοβαρό ρόλο. Αυτός
χρηματοδοτεί και υπαγορεύει όρους, οι οποίοι πολλές φορές προκαλούν ισχυρή
αντίδραση, άλλοτε δικαιολογημένη και άλλοτε αδικαιολόγητη.

Μια ρευστή λοιπόν υπόθεση, η οποία είναι απρόβλεπτη, καθώς διάφορες κραυγές
πανταχόθεν δημιουργούν ένα πανδαιμόνιο σύγχυσης. Και πώς να μην κραυγάσει
την αγωνία του ο πανεπιστημιακός εκείνος που βλέπει την άδικη και
καταστροφική ρύθμιση της υπηρεσιακής κατάστασης των μελών ΔΕΠ, η οποία ήταν
ένα όραμα πολλών χρόνων που στόχευε να σταματήσει την ιδιωτική
ετεροαπασχόληση, όταν υπάρχουν συντεταγμένες υπηρεσίες για παροχή
εξειδικευμένων υπηρεσιών, ενώ τώρα τη νομιμοποιεί μετατρέποντας το όνειρο
σε εφιάλτη; Με ποιο ενδιαφέρον οι αφοσιωμένοι πανεπιστημιακοί θα συνεχίσουν
να σηκώνουν στις πλάτες τους το πανεπιστήμιο, όταν μάλιστα οι θρασείς τούς
αποκαλούν και μετριότητες;

Η κατανομή δισεκατομμυρίων δραχμών του λεγόμενου ΕΠΕΑΕΚ, του κονδυλίου
δηλαδή εκείνου του Β' ΚΠΣ για την παιδεία, προκαλεί έναν άλλον
προβληματισμό. Τα χρήματα αυτά κατανεμήθηκαν, υποτίθεται, αξιοκρατικά μέσα
από ανταγωνιστικές προτάσεις που υπέβαλαν τα πανεπιστήμια και κρίθηκαν από
«ανεπηρέαστες» επιτροπές.

Το αποτέλεσμα είναι εμφανές. Αλλα τμήματα ή πανεπιστήμια να
χρηματοδοτούνται με υπέρογκα ποσά και άλλα καθόλου. Και αυτό σημαίνει ότι
ομοειδή τμήματα και πανεπιστήμια θα κινούνται με διαφορετικές ταχύτητες
εκπαίδευσης, που είναι ένας κίνδυνος μεγάλος για την κατάρρευση των
περισσότερων μη χρηματοδοτηθέντων Μεταπτυχιακών Προγραμμάτων Σπουδών και
την υποβάθμιση γενικότερα του ελληνικού δημόσιου πανεπιστημίου.

Αξίζει επίσης και η επισήμανση του γεγονότος ότι ένα μεγάλο μέρος του
ΕΠΕΑΕΚ διατίθεται σε επιμίσθια, ενώ για την υποδομή και τον εξοπλισμό
ελάχιστα επενδύονται: ένας στρεβλός σχεδιασμός ο οποίος επεβλήθη από την
Ευρωπαϊκή Ενωση αλλά που έπρεπε να είχε προληφθεί από την πολιτεία, η οποία
επίσης θα πρέπει να ασχολείται από τώρα για να μην ξανασυμβούν τα ίδια και
με το αναμενόμενο Γ' ΚΠΣ.

Χωρίς έλεγχο λοιπόν ­ παρά μόνο λογιστικό, ακόμη και σε θέματα εκπαίδευσης,
τα οποία προβάλλονται σε ένα προγραμματοεπιχορηγούμενο και οικονομικίστικο
επίπεδο ­ φαντάζει εφιάλτης για μερικούς και η αξιολόγηση των διδασκόντων
στα πανεπιστήμια. Γιατί μέσα σε ένα τέτοιο κλίμα αυξανόμενης εντροπίας η
αξιολόγηση θα θίξει μερικά κακώς κείμενα ή τουλάχιστον θα συμβάλει στην
ανατροπή μιας νοσηρής νοοτροπίας, η οποία καταβάλλει το σφρίγος του
πανεπιστημίου. Είπαν μερικοί με επιπολαιότητα ότι το μέτρο αυτό το
εξήγγειλε το υπουργείο Παιδείας, ότι δεν ξέρουμε να αξιολογήσουμε, ότι θα
επιπλεύσουν οι μετριότητες και οι απίθανοι αναρριχητές της πολιτικής
εξουσίας· και ανακαλύπτουν και ένα σωρό άλλα ψεγάδια που θυμίζουν αυτό που
λέμε «προφάσεις εν αμαρτίαις».

Γιατί το ΥΠΕΠΘ δεν εξήγγειλε κανένα τέτοιο μέτρο και είναι άδικο να του
φορτώνουμε ενέργειες που δεν έχει κάνει, καθώς το μέτρο αυτό το
επεξεργάζεται οργανωμένα με απόφαση Συγκλήτου το Πανεπιστήμιο Πατρών. Γιατί
όλα τα επιχειρήματα εναντίον της αξιολόγησης είναι απλώς μεμψίμοιρα και
οδηγούν στην άρνηση των ευθυνών μας τις οποίες φορτώνουμε στους
αναξιόπιστους τάχα φοιτητές μας.

Και εδώ είναι η μεγάλη πρόκληση και για τους διδάσκοντες και για τους
διδασκόμενους: να αποσείσουν αυτά τα οποία μας καταμαρτυρούν και να
σηκώσουν ψηλά τις αξίες που πιστεύει ακόμη ένα μεγάλο μέρος της κοινωνίας
μας, χρέος που πρέπει να ξεπληρώσει ο καθένας από τη θέση που βρίσκεται,
διδάσκων ή διδασκόμενος. Για να μη μετατρέπονται έστω και ελάχιστοι
διανοούμενοι πανεπιστημιακοί σε συναδελφοφάδες και αμφισβητίες του
αυτονόητου χρέους τους.

Για να μη βάζουμε στο εδώλιο του κατηγορουμένου και του ανίκανου να
συλλάβει τα μηνύματα των καιρών τους φοιτητές μας, οι οποίοι είμαι βέβαιος
ότι θα δείξουν την απαιτούμενη υπευθυνότητα και σοβαρότητα. Για να μην
ισχυροποιηθεί η κατακριτέα εξαίρεση εις βάρος του κανόνα. Για να μην
καταρρακωθεί το κύρος του ελληνικού δημόσιου πανεπιστημίου.

</TEXT>
