<CC>

Γ. ΒΩΚΟΣ
ΤΟ ΒΗΜΑ, 01-06-1997
Κωδικός άρθρου: B12431B052
</CC>

<TITLE>

                       Η φιλοσοφία και η ιστορία της

</TITLE>

<TEXT>

Οπως είδαμε σε προηγούμενη επιφυλλίδα, ο Καντ, αντιμετωπίζοντας ευθέως το
πρόβλημα που αποτελεί η διδασκαλία της φιλοσοφίας, υποστήριζε ότι ο μόνος
τρόπος που έχουμε για να μάθουμε να φιλοσοφούμε είναι η άσκηση και η χρήση
που εμείς οι ίδιοι κάνουμε του δικού μας λόγου. Η προηγούμενη πρόταση
θεμελιωνόταν στην πεποίθηση του φιλοσόφου ότι δεν μπορούμε να μάθουμε τη
φιλοσοφία γιατί δεν υπάρχει ακόμη.

Η καντιανή προοπτική είναι, κατά τη γνώμη μου, εξαιρετικά ενδιαφέρουσα ως
προς το πρακτικό πρόβλημα της διδασκαλίας της φιλοσοφίας. Αν δεν μπορούμε
να μάθουμε τη φιλοσοφία γιατί δεν υπάρχει ακόμη και, συνεπώς, δεν μπορούμε
να τη διδάξουμε, αυτό που μπορούμε να κάνουμε είναι να υποδείξουμε τους
τρόπους με τους οποίους, εμείς οι ίδιοι, ασκούμε και χρησιμοποιούμε τον
λόγο μας. Από τη σκοπιά αυτή, ο Καντ διατυπώνει την ακόλουθη χρήσιμη
προτροπή, που αφορά κυρίως τους ιστορικούς της φιλοσοφίας, στους οποίους
ανήκω: «Αυτός που θέλει να μάθει να φιλοσοφεί οφείλει να θεωρήσει όλα τα
συστήματα φιλοσοφίας αποκλειστικά και μόνο ως ιστορία της χρήσης του λόγου
και ως αντικείμενα άσκησης του φιλοσοφικού ταλέντου του».

Η τελευταία αυτή παρατήρηση ανοίγει τον δρόμο για αυτό που θα ονομάσω,
δοκιμαστικά έστω, φιλοσοφική διδασκαλία της ιστορίας της φιλοσοφίας. Με την
έκφραση αυτή θέλω να αποκρούσω τη συχνή μετατροπή της ιστορίας της
φιλοσοφίας σε παράθεση των απόψεων των φιλοσόφων και στη συμμόρφωση αυτών
των απόψεων με τις τρέχουσες ιστορικές συνθήκες μιας εποχής. Οχι πως δεν
ενδιαφέρομαι να συσχετίσω τη φιλοσοφία με την ιστορία· το αντίθετο μάλιστα.
Αυτό όμως που με ενδιαφέρει είναι ο εκρηκτικός συνδυασμός των φιλοσόφων με
την ιστορία, που τότε ήταν για αυτούς ζωή, και με τη ζωή τους, που τώρα
είναι για μας ιστορία.

Συχνά πυκνά, πράγματι, οι ιστορικοί ­ αλλά και αρκετοί ιστορικοί της
φιλοσοφίας ­ καθιστούν τη φιλοσοφία το άμεσο και, στην καλύτερη περίπτωση,
το έμμεσο παράγωγο μιας εποχής. Στην προοπτική αυτή, η οποία δεν
χαρακτηρίζεται πάντοτε από τη συνοχή που είναι η δική της, όταν το σύστημα
αναφοράς είναι η χεγκελιανή φιλοσοφία, μια σημαντική φιλοσοφία αναλαμβάνει
να συμπυκνώσει το πνεύμα μιας εποχής· ή, όταν θέλουμε να εμφανισθούμε ως
οπαδοί μιας αντίληψης την οποία θεωρούμε πλησιέστερη στα πραγματικά
δεδομένα, υποστηρίζουμε ότι κάθε φιλοσοφία εξηγείται από τις ιστορικές
συνθήκες μέσα στις οποίες γεννήθηκε.

Πολέμιοι της προηγούμενης αντίληψης, η οποία υποτάσσει τη φιλοσοφία στην
ιστορία και στις περιπέτειές της, είναι οι φιλόσοφοι και οι ιστορικοί της
φιλοσοφίας που θέλουν να αποδεσμεύσουν τον φιλοσοφικό λόγο από τις
ιστορικές συγκυρίες. Χωρίς να παραγνωρίζουν ότι η φιλοσοφία γεννιέται μέσα
στην ιστορία, οι ιστορικοί αυτοί υποστηρίζουν ότι τα υπαρκτά φιλοσοφικά
συστήματα, τα οποία έχουν κατατεθεί σε συγκεκριμένα και χρονολογημένα έργα,
πραγματώνουν ιδεατές μορφές του φιλοσοφικού λόγου, οι οποίες βρίσκονται
εκτός ιστορίας ή, ακριβέστερα, οι οποίες μένουν ανέπαφες από την τριβή τους
με την ιστορία. Ετσι, για παράδειγμα, η Κριτική του καθαρού λόγου του Καντ
πραγματώνει την ιδέα του κριτικισμού, και η ιδέα αυτή δεν είναι άλλο πράγμα
από την ιδεατή μορφή της κριτικής στάσης στη φιλοσοφία. Με ανάλογο τρόπο,
άλλα υπαρκτά φιλοσοφικά έργα πραγματώνουν τον ιδεατό τύπο του δογματισμού,
του σκεπτικισμού, του ιδεαλισμού κλπ.

Τα κέρδη που προκύπτουν από τη θεωρητική αυτή κατασκευή δεν είναι αμελητέα:
ενώ υπό τη μορφή ιδεατών τύπων η φιλοσοφία βρίσκεται εκτός ιστορίας, η ίδια
φιλοσοφία βρίσκεται εντός ιστορίας όταν εμφανίζεται στα συγκεκριμένα έργα
που αναλαμβάνουν να πραγματώσουν στον χρόνο τον ιδεατό τύπο που
εκπροσωπούν. Από τη σκοπιά αυτή, η ιστορία της φιλοσοφίας μπορεί να γραφεί
σε δύο επίπεδα: είτε στο επίπεδο των υπαρκτών έργων, αλλά με το βλέμμα
στραμμένο στους ιδεατούς τύπους, είτε στο επίπεδο των ιδεατών τύπων, αλλά
με την επιθυμία να προδιαγραφεί το περιεχόμενο των υπαρκτών έργων. Αυτό που
προκύπτει συνήθως στην πράξη είναι ένα μεικτό είδος, στο οποίο οι ιδεατοί
τύποι διασταυρώνονται με τα υπαρκτά έργα. Αλλά στο προϊόν αυτής της
διασταύρωσης, στις ιστορίες της φιλοσοφίας δηλαδή, δεν είναι δύσκολο να
διαπιστώσουμε ότι ο κυρίαρχος τόνος καθορίζεται από τη λογική των ιδεατών
τύπων.

Η προοπτική αυτή πρέπει να προκαλέσει τουλάχιστον ανησυχίες και, πάντως,
απορίες. Πράγματι το συγκεκριμένο, υπαρκτό και ιστορικό φιλοσοφικό έργο
ενδέχεται να υποχωρήσει μπροστά στη σημασία που θα αποδοθεί στον ιδεατό
τύπο και να αποτελέσει μόνο το πρόσχημα για την υποστήριξη του τελευταίου.
Ακόμη εντονότερα, τα κριτήρια για την εκτίμηση αλλά και για την ίδια την
ανάγνωση του έργου ενδέχεται να αναζητηθούν στη σχέση του με τον ιδεατό
τύπο. Ετσι όμως το φιλοσοφικό έργο κινδυνεύει να κριθεί με μέτρα που
βρίσκονται εκτός αυτού και, συνεπώς, να υποχρεωθεί να απαντήσει σε
ερωτήματα και προβλήματα που δεν το αφορούν. Ετσι, για παράδειγμα, η
πλατωνική Πολιτεία μπορεί να κληθεί σε απολογία στο όνομα του
φιλελευθερισμού και ο Πόπερ να αναγνωρίσει στον Πλάτωνα τον αυθεντικό
εκπρόσωπο της κλειστής κοινωνίας. Ακόμη, ένα έργο μπορεί να κριθεί και να
κατακριθεί στο μέτρο που δεν πραγματώνει με επάρκεια τον ιδεατό τύπο που
οφείλει να υπηρετήσει. Τα παραδείγματα στην προκειμένη περίπτωση μπορούν να
αντληθούν από το οπλοστάσιο του διαλεκτικού υλισμού, ο οποίος έκρινε τις
υπαρκτές φιλοσοφίες με το μονότονο κριτήριο της συνέπειας, της σύγκλισης
δηλαδή ή της απόκλισης από τις νόρμες που φρόντισε ο ίδιος να προκαθορίσει.

Αν κάποιος δοκιμάσει να αντισταθεί στη διάλυση των φιλοσοφικών έργων μέσα
στη σκόνη της ιστορίας και τη δυσάρεστη γεύση της, θέλοντας ταυτοχρόνως να
αποκρούσει τον ασφυκτικό εναγκαλισμό τους με τον φιλοσοφικό τύπο, πρέπει να
στραφεί, κατά τη γνώμη μου, στο ίδιο το φιλοσοφικό έργο ως κείμενο. Αυτή
την οδό θα επιχειρήσω να βαδίσω την επόμενη φορά.

</TEXT>
