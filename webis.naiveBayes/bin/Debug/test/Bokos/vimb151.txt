<CC>

Γ. ΒΩΚΟΣ
ΤΟ ΒΗΜΑ, 25-01-1998
Κωδικός άρθρου: B12465B142
</CC>

<TITLE>

                     Το εγχειρίδιο του καλού πολιτικού

 Με σημείο αναφοράς την ατζέντα του Μαζαρίνου «Η Σύνοψις του πολιτικού», ο
     Γερ. Βώκος εξετάζει τις βασικές παραπλανητικές αρχές που πρέπει να
             εφαρμόζει ο επιτυχημένος επαγγελματίας πολιτικός

</TITLE>

<TEXT>

Είναι παράξενο ότι γνωρίζουμε δύο από τους σημαντικότερους ευρωπαίους
πολιτικούς από τον ίδιο συγγραφέα, τον Αλέξανδρο Δουμά, και μάλιστα με
τρόπο διόλου κολακευτικό για τους ίδιους. Ποιος δεν παίρνει το μέρος του
Ντ' Αρτανιάν, που διακινδυνεύει κάθε στιγμή τη ζωή του για να σώσει την
τιμή της βασίλισσας, εναντίον του απαίσιου Ρισελιέ, ο οποίος δολοπλοκεί
συνεχώς εναντίον των καλών; Οσο για τον δεύτερο πολιτικό, τον Μαζαρίνο,
καρδινάλιος και αυτός, είναι άξιος διάδοχος του προκατόχου του, τουλάχιστον
ως προς την κακή φήμη.

Μεταξύ των δύο καρδιναλίων, παρά ταύτα, τόσο ο συγγραφέας όσο και οι
ιστορικοί προτιμούν σαφώς τον πρώτο: αυτός, τουλάχιστον, ξέρει να
επιβραβεύει την ανδρεία, μπορεί να εκτιμήσει τον αντίπαλο, μπορεί να είναι
με δυο λόγια ιπποτικός. Εξάλλου ο Ρισελιέ δεν είναι μόνο Γάλλος, σε
αντίθεση με τον Μαζαρίνο, που είναι Ιταλός, αλλά και αριστοκράτης, ενώ για
τον άτυχο διάδοχό του στα πολιτικά πράγματα της Γαλλίας τον 17ο αιώνα
κανένας δεν μπορεί να πει με σιγουριά από πού κρατάει η σκούφια του. Αλλοι
ισχυρίζονται ότι η καταγωγή του είναι ταπεινή, αν όχι ύποπτη· οι
περισσότεροι υποστηρίζουν ότι κατάφερε να πετύχει χρησιμοποιώντας τον δόλο,
την πονηριά, την προδοσία και την ατιμία. Ολοι όμως γνωρίζουν ότι έχει την
εύνοια της μητέρας του βασιλιά και δεν διστάζουν να υπαινιχθούν ότι είναι
εραστής της.

Ολα αυτά τα γνωρίζει ο Δουμάς, που δεν κρύβει ότι χρησιμοποιεί τους
χρονικογράφους και τη μικρή ιστορία όταν πρόκειται να γράψει τα
μυθιστορήματά του. Ισως μάλιστα ο συγγραφέας να γνωρίζει και το μικρό
βιβλίο που κυκλοφόρησε το 1684 με τίτλο «Η Σύνοψις του πολιτικού» και το
οποίο αποδίδεται, ακριβώς, στον Μαζαρίνο. Αν διαβάσει κανείς επί τροχάδην
τις λίγες σελίδες του τομιδίου, θα διαπιστώσει με έκπληξη ότι πρόκειται για
ένα είδος ατζέντας της πρακτικής κακίας, στην οποία κάποιος, όταν είναι
επαγγελματίας πολιτικός, συγκέντρωσε και ταξινόμησε με επιμέλεια και
ακρίβεια όλα όσα του χρειάζονται για να παραπλανήσει τους ανθρώπους που τον
περιβάλλουν. Ετσι, για παράδειγμα, ο Μαζαρίνος συμβουλεύει: «Να
συμπεριφέρεσαι φιλικά με τους υπηρέτες κάποιου του οποίου αναζητάς τη
φιλία. Θα μπορέσεις να τους εξαγοράσεις ευκολότερα αν μια μέρα σου
χρειαστεί να προδώσουν τον αφέντη τους»· ή ακόμη: «Οταν προτίθεσαι να
ζητήσεις μια χάρη, μην αφήσεις κανέναν να μαντέψει οτιδήποτε προτού
πετύχεις. Δήλωσε μάλιστα ανοιχτά ότι δεν περιμένεις τίποτα από αυτόν
ακριβώς που πρόκειται να σε ευεργετήσει· ανακοίνωσε παντού ότι κάποιος
άλλος πέτυχε αυτό που για μια στιγμή επιθύμησες ο ίδιος και πήγαινε να
συγχαρείς τον ευτυχή θνητό».

Ολο το βιβλίο είναι γραμμένο στο προηγούμενο ύφος και στο σύνολό του
υφαίνει τον ιστό μέσα στον οποίο πρέπει να κινηθεί ο επιτυχημένος
πολιτικός. Και προφανώς επειδή οι ασχολίες του πολιτικού είναι πολλές και ο
χρόνος μετρημένος, ο Μαζαρίνος συνοψίζει στο τέλος του μικρού βιβλίου τη
Σύνοψή του σε πέντε βασικές αρχές: προσποιήσου, κρύψου, μην εμπιστεύεσαι
κανέναν, έχε για όλους έναν καλό λόγο, σκέψου προτού δράσεις. Από τα
σύντομα σχόλια που συνοδεύουν τις πέντε προηγούμενες αρχές, θα αναφέρω μόνο
δύο: «Δεν υπάρχουν φίλοι· υπάρχουν μόνο άνθρωποι που μιμούνται τη φιλία»·
«μη λες ποτέ κακό λόγο για τους προϊσταμένους σου και να μιλάς πάντοτε
επαινετικά γι' αυτούς που μπορεί να σου φανούν χρήσιμοι». Τέλος,
συγκεντρώνοντας σε μία και μόνο φράση την πεμπτουσία του έργου του, ο
συγγραφέας τελειώνει το βιβλίο με την ακόλουθη συμβουλή: «Προσοχή: ακόμη
και τούτη 'δώ τη στιγμή κάποιος ­ που δεν βλέπεις! ­ ίσως σε παρατηρεί ή σε
ακούει».

Αυτές είναι οι συμβουλές και οι παρακαταθήκες με τις οποίες ένας μεγάλος
πολιτικός, ο οποίος κυβέρνησε για πολλά κρίσιμα χρόνια τη Γαλλία και στον
οποίο οι ιστορικοί αποδίδουν τη σταθεροποίηση της μοναρχίας και του
συγκεντρωτικού κράτους εναντίον της διασπαστικής πολιτικής της
αριστοκρατίας, έκρινε σκόπιμο να προικίσει τους ομοτέχνους. Ισως, όμως, να
πρόκειται μόνο για τη συμπυκνωμένη καταγραφή της προσωπικής εμπειρίας του
συγγραφέα. Στην περίπτωση αυτή είναι προφανές ότι κανένας πολιτικός δεν
είναι υποχρεωμένος να ακολουθήσει το παράδειγμα του Μαζαρίνου· αντίθετα,
μάλιστα, ένας σύγχρονος πολιτικός θα μπορούσε να συγκεντρώσει τα πυρά της
κριτικής εναντίον του τρομερού καρδιναλίου και να τον θεωρήσει ακριβώς
παράδειγμα προς αποφυγή.

Πρέπει όμως να είμαστε δίκαιοι με τον επιτυχημένο καρδινάλιο. Ζούσε
πράγματι σε μιαν εποχή όπου για να κυβερνήσεις έπρεπε να εξασφαλίσεις την
κατάφαση του μονάρχη. Τότε ο πολιτικός δεν εκλεγόταν από τον λαό·
επιλεγόταν από τους ισχυρούς. Αυτούς έπρεπε να κολακέψει ώστε να
εξασφαλίσει την εύνοιά τους. Ταυτοχρόνως ο πολιτικός όφειλε να παγιδεύσει
τους αντιπάλους του, οι οποίοι αγωνίζονταν, με τη σειρά τους, για την ίδια
εύνοια και για τον ίδιο σκοπό. Υπό τις συνθήκες αυτές, τι φυσικότερο από το
βιβλίο του Μαζαρίνου, του οποίου την ιστορική αξία κανένας δεν θα είχε
ιδιαίτερο λόγο να κατακρίνει. Υπάρχουν, είναι αλήθεια, ορισμένα σημεία του
κειμένου που θα μπορούσαν να δημιουργήσουν κάποιες συγχύσεις. Οπως, για
παράδειγμα, το σημείο εκείνο στο οποίο ο Μαζαρίνος γράφει: «Αν θέλεις να
προσελκύσεις τη συμπάθεια του λαού, υποσχέσου προσωπικά στον καθένα υλικές
απολαβές: αυτές συγκινούν· οι λαϊκοί άνθρωποι αδιαφορούν για τις τιμές και
τη δόξα». Ή ακόμη εκεί όπου ο Μαζαρίνος συμβουλεύει: «Πλησίασε τους
ισχυρούς με φρόνηση γιατί φαντάζονται εύκολα ότι όλοι θέλουν να τους
εκμεταλλευθούν. Είναι προτιμότερο να χρησιμοποιήσεις μεσάζοντες και να
διαλέξεις ανθρώπους καθώς πρέπει. Για παράδειγμα, μπορείς να ζητήσεις από
τον γιο να μεσολαβήσει στον πατέρα του ­ υπό τον όρο ότι τα συμφέροντά του
δεν έρχονται σε αντίθεση με τα δικά σου».

Αφησα για το τέλος τη συμβουλή με την οποία αρχίζει ο Μαζαρίνος, καθώς τη
θεωρεί τη σημαντικότερη: «Γνώθι σαυτόν». Με τη φιλοσοφική αυτή προτροπή ο
καρδινάλιος δεν εννοεί κάποια εσωτερική και βαθύτερη γνώση του εαυτού μας·
διδάσκει κάτι πολύ απλούστερο: «Κατ' αρχήν, εξέτασε τον εαυτό σου
εξωτερικά: Το βλέμμα σου είναι μήπως υβριστικό; Μήπως το πόδι ή ο λαιμός
δείχνει ακαμψία; Μήπως τα χείλη είναι πολύ πλαδαρά, η κίνηση πολύ αργή ή
πολύ βιαστική; Αν αυτά συμβαίνουν, πρέπει να τα διορθώσεις». Με την
τελευταία αυτή περιγραφή εύκολα καταλαβαίνει κανείς τη μεγάλη απόσταση που
μας χωρίζει από τον Μαζαρίνο, δεδομένου ότι στην εποχή του δεν υπήρχε
τηλεόραση.


</TEXT>
