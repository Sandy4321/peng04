<CC>

Μ. ΠΛΩΡΙΤΗΣ
ΤΟ ΒΗΜΑ, 05-07-1998
Κωδικός άρθρου: B12488B022
</CC>

<TITLE>


                           Τρίπτυχο εξωφρενισμών

 </TITLE>

<TEXT>

        Η ΜΕΤΑΝΟΙΑ διαγράφει τα σαρκικά και άλλα αμαρτήματα, κατά τους
        εκκλησιαστικούς κανόνες. Αμφιβάλλω, όμως, αν γίνεται το ίδιο και
για τα «πνευματικά» τοιαύτα. Προπάντων, όταν είναι μισερή και μίζερη.

Αναφέρομαι στη μυθ-ιστορία της Μαύρης Αθηνάς, και στον Δία-γεννήτορά της
αμερικανό καθηγητή Μάρτιν Μπέρναλ που, πριν δεκατέσσερα χρόνια, λάνσαρε την
δυσφήμως γνωστή θεωρία ότι ο αρχαίος ελληνικός πολιτισμός ήταν προϊόν
αντιγραφής, λογοκλοπής του αφρικανικού και, ιδιαίτερα, του αιγυπτιακού.

Εχω αρκετές φορές γράψει για τις θεωρίες αυτές και για τους
αντιεπιστημονικούς εξωφρενισμούς τους, που συχνά ξεπερνούν τα όρια του
γελοίου. Ξαναγυρίζω στο θέμα, απ' αφορμή τη συνέντευξη που έδωσε ο κ.
Μπέρναλ στον Θανάση Λάλα, δημοσιευμένη στο «Βήμα» (21.6), μαζί με
συνέντευξη της καθηγήτριας Μαίρης Λέφκοβιτς ­ που έχει ευστοχότατα
ανασκευάσει αυτές τις «εντελώς τρελές και ανυπόστατες θεωρίες» ­ στον Αλ.
Παπαχελά, και με επισκόπηση του όλου ζητήματος από τον καθηγητή Γ.
Μπαμπινιώτη.

Εκείνο που εντυπωσιάζει στη συνέντευξη του Μπέρναλ, είναι η δήλωσή του:
«Μετανιώνω για τον τίτλο που χρησιμοποίησα ­ "Μαύρη Αθηνά" ­ ο οποίος μου
δημιούργησε πολλά προβλήματα». Ο κ. Μπέρναλ μετανιώνει για τον τίτλο (όχι
για την ουσία) και τούτο «επειδή του δημιούργησε πολλά προβλήματα». Αν,
δηλαδή, δεν του δημιουργούσε μπελάδες, δεν θα είχε μετανιώσει ούτε γι'
αυτόν. Αλλά το «ψαχνό» είναι η συνέχεια:

Ο τίτλος ­ λέει ο Μπέρναλ ­ προτιμήθηκε από άλλους, που είχε ο ίδιος
προτείνει, επειδή «ο εκδότης ενθουσιάστηκε» μ' αυτόν, γιατί «μυρίστηκε» πως
«μπορούσε να πουλήσει». Ενώ ­ συνεχίζει ο Μπέρναλ ­ αν ο τίτλος αναφερόταν
στις επιρροές που δέχτηκε ο ελληνικός πολιτισμός (όπως προτιμούσε, λέει, ο
ίδιος) «οι εκδότες είπαν πως θα ήταν θάνατος για το βιβλίο».

Ολο το πρόβλημα, λοιπόν, δεν ήταν η επιστημονική ακρίβεια, υπευθυνότητα,
συνέπεια και άλλα σχολαστικά παρόμοια, αλλά το πούλημα του βιβλίου, που
στηριζόταν στο ξεπούλημα του ελληνικού πολιτισμού. Και, αυτό το τελευταίο
είναι εξαιρετικά προσφιλές στους ζηλωτές του «πολιτικώς ορθού», ήγουν του
«αντίστροφου ρατσισμού» (όπως λέει η κ. Λέφκοβιτς), που οραματίζεται την
κατεδάφιση όσων (ιδεών ή ανθρώπων) έχουν σχέση με ευρωπαίους, λευκούς,
«καθιερωμένες αξίες» κλπ.

Αυτή είναι η πυξίδα ενός καθηγητή σπουδαίου αμερικανικού πανεπιστημίου.
Πυξίδα, που στοιχίζεται, άλλωστε, με την «κλασική» αμερικανική «τέχνη του
πουλήματος», αρχίζοντας απ' την «κατασκευή» του Προέδρου της χώρας
(πασίγνωστο είναι το εγχειρίδιο «How to sell a president») και φτάνοντας
στο μπέιζ μπωλ και το ποπκόρν... Οποιοσδήποτε επιστήμονας που σέβεται τον
εαυτό του και το λειτούργημά του, θα μάζευε αμέσως τα χαρτιά του,
ακούγοντας το επιχείρημα του εκδότη του, και θα έφευγε τρέχοντας απ' τον
βιβλιοπωλικό μπεζαχτά. Ο κ. Μπέρναλ, όμως, έμεινε και εκδόθηκε...

Φυσικά, ο κ. καθηγητής δεν θα μετάνιωσε διόλου που «ενέδωσε» στον εκδότη
του, μια και το βιβλίο του κι ο ίδιος έγιναν διάσημοι και πουλήθηκαν σε
εκατοντάδες χιλιάδες αντίτυπα.

Οσο για τη συνεντευξιακή μετάνοιά του, δεν του κόστισε δα και τίποτα, αφού
δημοσιεύθηκε σε ελληνική εφημερίδα, που κανένας απ' τους οπαδούς του δεν θα
τη διαβάσει ποτέ...

Οπως εκ του ασφαλούς βεβαιώνει τώρα ότι μοναδικός σκοπός του ήταν να
προβάλει τις επιρροές που δέχτηκε ο ελληνικός πολιτισμός απ' τον αιγυπτιακό
και τον φοινικικό, τις αμοιβαίες «ανταλλαγές και αλληλεπιδράσεις» (Οπότε,
γιατί ο τίτλος Μαύρη Αθηνά, αφού ούτε οι Αιγύπτιοι, ούτε οι Φοίνικες ήταν
μαύροι;) Αλλά μια τέτοια «ανακάλυψη» παραβιάζει πόρτες ορθάνοιχτες! Ποιος
αμφισβήτησε ποτέ τις αλληλεπιδράσεις αυτές, ποιος θα ήταν τόσο μωρός ώστε
ν' αρνηθεί ότι λαοί, που ζούσαν κοντά-κοντά γύρω στην ανατολική λεκάνη της
Μεσογείου, έδιναν κι έπαιρναν ο ένας απ' τον άλλον (είχαν «give and take»,
κατά τους ορθοφρονούντες αμερικανούς ή «αλισιβερίσι», κατά τους φίλους τους
Τούρκους), πλούτιζαν και πλουτίζονταν αμοιβαία κι αδιάκοπα, σε όλους τους
τομείς.

Αλλά και πάλι, το καίριο θέμα είναι η ολότελα διαφορετική
πνευματική-καλλιτεχνική κοσμοθεώρησή τους: οι Αιγύπτιοι έδιναν έμφαση στη
λατρεία των φαραώ-θεών και στη λατρεία των νεκρών, του θανάτου και του
μεταθανάτου. Αντίθετα, οι Ελληνες επικέντρωναν νου και τέχνη τους στη
λατρεία του ανθρώπου και της ελεύθερης σκέψης και στη λατρεία της ζωής. Γι'
αυτό και ο πολιτισμός τους έζησε κι απλώθηκε και κάρπισε στα τετραπέρα του
κόσμου και του χρόνου.

Κι αυτό έχει τη μεγαλύτερη σημασία: Η επιβίωση του ελληνικού πολιτισμού και
η ζωντανή επίδρασή του σε σύγχρονούς και μεταγενέστερους. Η θαυμάσια κ.
Λέφκοβιτς λέει: «Το γεγονός ότι οι Ελληνες άφησαν γραπτή κληρονομιά,
καθιστά τον πολιτισμό τους ακόμη πιο σημαντικό, διότι εξηγεί σε μεγάλο
βαθμό την πνευματική εξέλιξη της Δύσης». Αλλά και ίδιος ο αξιοθαύμαστος
Μπέρναλ παραδέχεται (στη συνέντευξή του) πως «η ελληνική κουλτούρα είναι η
πιο πλούσια αυτοτελής πηγή της ευρωπαϊκής κουλτούρας, είτε άμεσα δια μέσου
του Βυζαντίου και των Ανατολικών Εκκλησιών είτε έμμεσα δια μέσου της
Ρώμης».

Ολα τα άλλα είναι εκ του πονηρού και του ευτελούς, του μισαλλόδοξου και του
ιδιοτελούς...


ΚΑΙ η δεύτερη πλευρά του τριπτύχου, με μισαλλοδοξίες σχετίζεται. Αλλά, εδώ,
θα δώσω τον λόγο στον κ. Ιάκωβο Φριζή, συνέλληνα και εβραίο τη θρήσκευμα,
γιο του συνταγματάρχη Μαρδοχαίου Φριζή, του πρώτου ανώτερου έλληνα
αξιωματικού που έπεσε στο αλβανικό μέτωπο:

«Η φράση του Αρχιεπισκόπου, "γνήσιοι και περισσότερο Ελληνες" είναι όσοι
"ακολουθούν το Ελληνορθόδοξο δόγμα", με προσβάλλει. Ο πατέρας μου έδωσε τη
ζωή του στον πόλεμο του 1940 για την Ελλάδα μας. Αυτός ο ήρωας και οι
εκατοντάδες ελληνοεβραίοι που έπεσαν στα βουνά της Αλβανίας, είναι λιγότερο
Ελληνες; Οπως και οι κρατούμενοι Ελληνοεβραίοι στο Αουσβιτς που, μόλις
έμαθαν την απελευθέρωση της Αθήνας από τους Γερμανούς, κατασκεύασαν από τα
κουρέλια των ρούχων τους Ελληνική Σημαία και την ύψωσαν, και κυμάτισε
υπερήφανη μέσα στην κόλαση εκείνη: Ολοι αυτοί ήταν λιγότερο Ελληνες;».

Σ' ένα φυλλάδιό του που επισυνάπτει, ο κ. Φριζής γράφει: «Από
δημοσιευθείσες στατιστικές, προκύπτει ότι στον πόλεμο αυτόν στρατεύθηκαν
και πολέμησαν 12.897 Εβραίοι. Απ' αυτούς, 343 ήταν αξιωματικοί και
υπαξιωματικοί. Σκοτώθηκαν στο Αλβανικό και στο Μακεδονικό μέτωπο 513
Εβραίοι. Τραυματίσθηκαν 3.743, από τους οποίους 1.412 βαριά
τραυματισμένοι».

Ανάλογα μπορούν να προστεθούν και για χιλιάδες άλλους Ελληνες, αλλόδοξους
και αλλόθρησκους, που πολέμησαν, σκοτώθηκαν, θυσιάστηκαν στον πόλεμο και
στην αντίσταση.

Και, αυτών των Ελλήνων την «καθαρότητα» και τον ηρωισμό, ΚΑΝΕΝΑΣ ­ όποιο
πολιτικό ή θρησκευτικό αξίωμα κι αν κατέχει ­ δεν έχει δικαίωμα να τα
αρνηθεί. Οι σκιές τους βαραίνουν στην εθνική μνήμη και συνείδηση πολύ
περισσότερο από όλα τα κηρύγματα και τους αφορισμούς...

ΑΝΑΤΡΙΧΙΑΣΑΜΕ όλοι ­ εκτός απ' τους οικοπεδοφάγους, βέβαια ­ διαβάζονας πως
νομοσχέδιο του υπουργείου Γεωργίας αποχαρακτηρίζει καμένες δασικές εκτάσεις
που είχαν κηρυχθεί αναδασωτέες και νομιμοποιεί πλήθος αυθαίρετους
οικισμούς. Που θα πει ότι το κράτος μας, αντί να σβήνει τις πυρκαγιές και
να κολάζει τους εμπρηστές, σβήνει απ' τον χάρτη τα ίδια τα δάση και
επιβραβεύει τους δασοφάγους.

Οπως ξέρουν οι πάντες, ο εμπρησμός τιμωρείται από τον Ποινικό Νόμο με
φυλάκιση τουλάχιστο ενός έτους ή και περισσότερο, αν απ' αυτόν κινδυνεύσει
ζωή ανθρώπων (άρθρ. 265). Και με την ίδια ποινή τιμωρείται ο ηθικός
αυτουργός, ήγουν αυτός που προκαλεί σε άλλον την απόφαση για εκτέλεση του
εγκλήματος ή του δίνει άμεση συνδρομή σ' αυτήν (άρθρ. 46).

Και ρωτάμε: αποτελεί ή όχι πρόκληση σε εκτέλεση εμπρησμών χωρίς τέλος, το
συχωροχάρτι που χορηγεί το υπουργείο στους πυρομανείς, και η επιβράβευσή
τους με τη νομιμοποίηση των αυθαιρέτων που έχτισαν πάνω στις στάχτες; Ποιες
στρατιές δασονόμων θα μπορέσουν πια να τους εμποδίσουν και ποια
πυροσβεστικά αεροπλάνα θα είναι σε θέση να σβήσουν τον ακατάσχετο
οικοπεδο-πόθο τους:

Και ποια εισαγγελία ή όποια άλλη δικαστική εξουσία θα επέμβει αυτεπάγγελτα
και ακαριαία για ν' ακυρωθεί αυτός ο εγκληματικός νόμος και για να
τιμωρηθούν οι περινούστατοι εμπνευστές του, και εμπνευστές των κερδολάγνων
πυρφόρων; Και μάλιστα, με το επιβαρυντικό στοιχείο ότι η πυρπόληση των
δασών απειλεί την ίδια τη ζωή όλων των ανθρώπων αυτής της ευτυχούς
επικρατείας;

Ο κ. Μάριος Πλωρίτης θα λείψει από τις «Θέσεις» του τέσσερις εβδομάδες

</TEXT>
