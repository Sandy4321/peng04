<CC>

Μ. ΠΛΩΡΙΤΗΣ
ΤΟ ΒΗΜΑ, 03-05-1998
Κωδικός άρθρου: B12479B022
</CC>

<TITLE>


                                 Επιτάφιο

</TITLE>

<TEXT>

        «ΤΑ ΣΤΕΡΝΑ τιμούν τα πρώτα»... Κι αυτό δεν είναι ασήμαντο κατευόδιο
        ­ προπάντων, για δημόσιους άνδρες, την ώρα που παίρνουν τον δρόμο
του Μεγάλου Αγνώστου.

Ο υπογράφων δεν υπήρξε ποτέ «καραμανλικός» ­ συχνά, μάλιστα, έχει επικρίνει
έντονα ορισμένες πλευρές της πολιτείας του Κωνσταντίνου Καραμανλή και,
γενικότερα, της παράταξης που εκείνος στάθηκε ο κορυφαίος εκπρόσωπός της.
Ετσι, μπορώ νηφάλια (όση μοι δύναμις) να διατυπώσω μερικές παρατηρήσεις ­
που, αυτονόητα, δεν φιλοδοξούν διόλου ν' αποτιμήσουν το έργο ενός πολιτικού
με κυρίαρχη παρουσία σε μισόν αιώνα πολιτικού βίου.

ΕΧΕι πολλές φορές ειπωθεί πως ο Καραμανλής ήταν «τυχερός». Με αφετηρία την
ανάθεση σ' αυτόν της πρωθυπουργίας από την Αυλή, μετά τον θάνατο του
Αλέξανδρου Παπάγου, το 1955. Ναι, αλλά το θέμα είναι πώς αξιοποιείς την
όποια «τύχη» σου. «Βασιλικοί πρωθυπουργοί» υπήρξαν πάμπολλοι στην ιστορία
αυτού του τόπου. Οι περισσότεροι, αν όχι όλοι, στάθηκαν απλά ενεργούμενα
των Ανακτόρων, έζησαν πολιτικά όσο κράτησε η «άνωθεν εύνοια», και χάθηκαν
και ξεχάστηκαν. Ο Καραμανλής «κράτησε» και σφράγισε τις πολιτικές εξελίξεις
40 ολόκληρα χρόνια, επιβεβαιώνοντας το (συχνά λησμονούμενο) αυτονόητο: πως
«την τύχη του κάθε λαός (και κάθε άνθρωπος) την κάνει μοναχός του»...

Ειπώθηκε, ακόμα, πως ήταν ο πιο τυχερός απ' τους τέσσερις κορυφαίους ηγέτες
- εκσυγχρονιστές του νεοελληνικού βίου. Και ήταν:

Απ' τη μια, έζησε πολύ περισσότερο από εκείνους ­ και κυβέρνησε για πολύ
μεγαλύτερο διάστημα: Ο Ιωάννης Καποδίστριας δεν έζησε παρά 55 χρόνια, και
κυβέρνησε τρία μόνο. Ο Χαρίλαος Τρικούπης πέθανε 64 χρόνων, αφού είχε γίνει
εφτά φορές πρωθυπουργός (αλλά σε βραχύβιες, συνήθως, κυβερνήσεις) μέσα σε
μια 20ετία (1875-95). Εφτά φορές πρωθυπούργευσε κι ο Ελευθέριος Βενιζέλος ­
δωδεκάμιση, περίπου, χρόνια ­ ενώ δέσποσε την πολιτική ζωή μιαν
εικοσιπενταετία. Τα 92 χρόνια του Καραμανλή, τα 14 της πρωθυπουργίας του
και τα 10 της Προεδρίας του, μαρτυρούν την «τύχη» του.

Το σπουδαιότερο ­ και δραματικότερο: Ο Καποδίστριας, στο ελάχιστο διάστημα
της ηγεσίας του, έβαλε τα θεμέλια της οργάνωσης του ελληνικού κράτους, μέσα
στο χάος και την πολλαπλή ένδεια της μετεπαναστατικής Ελλάδας ­ και
δολοφονήθηκε από προύχοντες ημι-φεουδάρχες, που έθιγε τα συμφέροντά τους...

Ο Τρικούπης προσπάθησε (και πέτυχε, ως ένα σημείο) να αναδιοργανώσει το
κλυδωνιζόμενο κράτος, συγκρούσθηκε με το «Στέμμα» και με τον λυσσαλέα
δημαγωγικό παλαιοκομματισμό ­ και πέθανε στην αυτοεξορία, βαθιά πικραμένος
μετά την εκλογική του αποτυχία του 1895. Και η εμπάθεια των αντιπάλων του,
ακόμα και μετά τον θάνατό του, έφτασε στο σημείο να πει ο αρχηγός τους Θ.
Δηλιγιάννης, μέσα στη Βουλή, το 1899: «Η πολιτεία του Τρικούπη έβλαψε και
μεγάλως εζημίωσε τα εθνικά συμφέροντα· δια τούτο εκήρυσσον αυτόν ολετήρα
του έθνους»! Και είχε την έσχατη μικρότητα να καταψηφίσει την απονομή
τιμητικής σύνταξης στην πενόμενη αδερφή του Τρικούπη, Σοφία...

Στην αυτοεξορία πέθανε και ο Βενιζέλος, που είχε κατορθώσει τα μέγιστα σε
όλους τους τομείς ­ εθνικό, πολιτικό, οργανωτικό, οικονομικό κλπ. Αλλά είχε
συγκρουσθεί κι εκείνος με τον «Θρόνο», έζησε και (από την πλευρά του)
έπραξε τον απαίσιο Διχασμό, λατρεύτηκε απ' τους μισούς Ελληνες όσο μισήθηκε
απ' τους υπόλοιπους, σε σημείο να γίνουν δύο απόπειρες δολοφονίας του. Και
των δικών του εχθρών ο φανατισμός δεν «επέτρεψε» να έρθει στην Αθήνα (για
να μην «προκληθούν ταραχαί») η σορός του, που μεταφέρθηκε απ' το Παρίσι
κατευθείαν στα Χανιά, για να ταφεί μέσα σε παγκρήτιο αγερμό...

Πάθη πολλά προκάλεσε και ο Καραμανλής. Αλλά τα πάθη καταλάγιασαν, οι
φανατισμοί έσβησαν, με την ανάρρησή του στην Προεδρία της Δημοκρατίας και,
προπάντων, με τον ανεπίληπτο τρόπο που άσκησε το αξίωμά του. Ετσι, αντίθετα
με τους τρεις «προδρόμους» του, αποχώρησε τις προάλλες, μέσα στη γενική
αναγνώριση, όχι μόνο απ' τους «δικούς» του, όχι μόνο απ' τους απαθείς
ξένους, αλλά και από τους αλλοτινούς αντιπάλους του. Είχε την «τύχη» να
πραγματοποιήσει, μόνος αυτός, το «εν ευφημία τελευτάν» ­ «να πεθαίνεις
μακαριζόμενος»1...

ΓΙΑ πολλά κατηγορήθηκε ο Καραμανλής, στην πρώτη οκταετία της διακυβέρνησης
του τόπου (1955-63). Για την εύνοια που του έδειξε το «Παλάτι» (με το οποίο
συγκρούσθηκε, τελικά, κι αυτός), για τους πλουτοκράτες, κερδοσκόπους,
εργολάβους, που καταφάγανε τον δημόσιο κορβανά, καταστρέψανε το περιβάλλον,
τσιμεντοποίησαν την Αθήνα... για άκρατο αντικομμουνισμό... για τα βδελυρά
έργα της κρατικής «εθνικοφροσύνης» και του εγκληματικού παρακράτους... για
τη «βία και νοθεία» στις εκλογές του 1961, για ενδοτικότητα στον «ξένο
παράγοντα»... για τις Συμφωνίες Ζυρίχης - Λονδίνου, τόσο μοιραίες για το
κυπριακό θέμα.

Δεν είναι ώρα να εκτιμηθούν ψύχραιμα αυτές οι κατηγορίες, ούτε αντίστροφα
οι ύμνοι των θαυμαστών του για άλλους τομείς ­ οικονομικούς, οργανωτικούς,
πολιτιστικούς κλπ. ­ της δράσης του, που απόσπασε τη χώρα από την
υπανάπτυξη. Ωστόσο, ακόμα και οι αντίπαλοί του δεν αμφισβήτησαν την
ανιδιοτέλεια και την εντιμότητά του, αλλά και την αποφυγή δημαγωγίας και
δημεγερσίας.

Οπως κανένας δεν μπορεί να παραγνωρίσει τα δύο μεγάλα επιτεύγματα της
δεύτερης περιόδου του: Απ' τη μια, την καίρια συμβολή του στην αποκατάσταση
της ομαλής λειτουργίας του δημοκρατικού πολιτεύματος, τόσο με την
πρωθυπουργική ιδιότητά του (1974-80), όσο και με την προεδρική (1980-85,
1990-95). Απ' την άλλη, την εισδοχή της χώρας μας στην ΕΟΚ, που τόσο
επικρίθηκε απ' τους αντιπάλους του και που τόσο χρησιμοποιήθηκε από
εκείνους, όταν ήρθαν στην εξουσία... Ο αντικομμουνιστής Καραμανλής
αναγνώρισε το ΚΚΕ, ο «αντιδημοκρατικός» Καραμανλής συνεργάστηκε αγαστά με
τους πολεμίους του και σεβάστηκε απόλυτα τους δημοκρατικούς θεσμούς, ο
αμερικανόφιλος Καραμανλής έφερε την Ελλάδα στο «Ευρωπαϊκό Σπίτι», αντίπαλο
δέος της αμερικανικής παγκυριαρχίας. Αυτά τού στάθηκαν το πιο «καλόν
εντάφιον» (ωραίο σάβανο), «καρπός του τρόπου που έδρασε ως άρχων της
πολιτείας»2.

ΠΡΟΣΩΠΙΚΑ, είχα λίγες φορές την ευκαιρία να τον συναντήσω ­ κι αυτές, μετά
τη χουντική λαίλαπα. Τότε, δηλαδή, που κατά γενική αντίληψη, ήταν, σε
πολλά, «άλλος» απ' τον Καραμανλή της πρώτης οκταετίας.

Για πολλά ξαφνιάστηκα κι εγώ ­ πολλά «αταίριαστα» με την εικόνα του
«σκληρού, «στεγνού» πολιτικού, του ανελέητου στους εχθρούς του και
σατραπικού στους δικούς του.

Εκείνο που, προπάντων, μ' εντυπωσίασε, ήταν η διάθεσή του ν' ακούσει, να
εκτιμήσει, ακόμα και να συμπαθήσει, εκείνους που βρίσκονταν πολιτικά στην
«αντίπεραν όχθη», φτάνει να πίστευε πως ήταν ειλικρινείς και
ανυστερόβουλοι. Κι απ' την άλλη, η ρητή, σχεδόν απότομη άρνησή του ν'
ακούσει επικρίσεις και χλευασμούς για πολιτικούς που, άλλοτε, είχαν άγρια
πολεμήσει τη διακυβέρνησή του και, τώρα, ήταν εκείνοι κυβερνήτες του
κράτους.

Συχνά αναρωτήθηκα τότε για τις αιτίες της περιβόητος «μοναξιάς» του, γι'
αυτό που ο ίδιος είχε πει: «Ποτέ δεν είμαι λιγότερο μόνος απ' όσο όταν
είμαι μόνος». Ηταν, τάχα, ακραίος εγωισμός, αίσθηση υπεροχής, πεποίθηση για
το αλάθητό του; Ή μήπως ήταν ένα «παραπέτασμα», για να κρύβει πίκρες μιας
ζωής «στεγνωμένης» (δική του η έκφραση) για χάρη της πολιτικής... αποστροφή
στις «εισβολές» κάθε είδους... ευαισθησίες, ακόμα, που δεν έπρεπε να
«εκτεθούν» στη λαιμαργία της «αγοράς»;

Ετσι ή αλλιώς, τώρα, για τον Κωνσταντίνο Καραμανλή,

«οι αληθινές φωνές αναβρύζουν σαν απ' τα βάθη

του στήθους, τα προσωπεία πέφτουν, η πραγματικότητα απομένει»3...

1. Πλάτων, Φαίδων, 117Ε.

2. Πλούταρχος, Ει πρεσβυτέρω πολιτευτέον, 783D.

3. Λουκρήτιος, Περί της φύσης των πραγμάτων, Γ,63.

</TEXT>
