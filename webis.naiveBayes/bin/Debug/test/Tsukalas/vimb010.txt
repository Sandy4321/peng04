<CC>

Κ ΤΣΟΥΚΑΛΑΣ
ΤΟ ΒΗΜΑ, 25-01-1998
Κωδικός άρθρου: B12465B031
</CC>

<TITLE>

                           Το εμπόριο καθηκόντων

                   (Διδάγματα από τη διάσκεψη του Κιότο)

</TITLE>

<TEXT>


Η παγκόσμια διάσκεψη για το περιβάλλον που διεξήχθη στην παλιά ιαπωνική
πρωτεύουσα του Κιότο τον περασμένο μήνα θα μείνει ίσως γνωστή στην ιστορία
ως η δεύτερη, μετά από το αλήστου μνήμης «τσίρκο του Ρίο», αλυσιτελής
προσπάθεια αντιμετώπισης του εκρηκτικού προβλήματος της πλανητικής ρύπανσης
του περιβάλλοντος. Ακόμη μία φορά οι μεγάλες δυνάμεις, με πρωτοστατούσες
τις Ηνωμένες Πολιτείες, κατόρθωσαν να επιβάλουν τον νόμο του ισχυρότερου.
Ακόμη μία φορά, δηλαδή, τα συμφέροντα του «doux commerce» υπερίσχυσαν όλων
εκείνων που ανησυχούν για την επερχόμενη καταστροφή. Και αν αυτή τη φορά
τουλάχιστον όλοι φαίνεται να δεσμεύτηκαν να μειώσουν κατά τι τους ρύπους, η
μείωση που τελικά συμφωνήθηκε είναι απείρως μικρότερη από εκείνη που θα
ήταν αναγκαία για να αναστραφεί η αδυσώπητη πορεία προς τον όλεθρο.

Σε ένα άλλο σημείο, όμως, η διάσκεψη υπήρξε πραγματικά πρωτοπόρος και
ρηξικέλευθη. Από τη στιγμή που η διαπραγμάτευση ανάμεσα στους εμπόρους της
ασφυξίας έπρεπε να οδηγήσει σε «κάποιους» ποσοτικούς καταλογισμούς των καθ'
έκαστον ποσοστών αυτοσυγκράτησης ­ στα επόμενα 15 χρόνια η Ευρώπη καλείται
να μειώσει τους ρύπους της κατά 8%, οι ΗΠΑ κατά 7%, ενώ η αμφιτρύων Ιαπωνία
μόνον κατά 6% ­, εμφανιζόταν το ενδεχόμενο περαιτέρω πιέσεων. Και έτσι η
ασήμαντη αυτή υποχώρηση των καθ' έξιν ρυπαινόντων άνοιγε τους ασκούς του
Αιόλου. Εκείνοι που στηρίζουν την κοινωνική συναίνεση των επαναπαυμένων
εκλογέων τους στην αλόγιστη συνέχιση των κεκτημένων καταναλωτικών
παραδείσων άρχισαν να αντιμετωπίζουν σοβαρά το απειλητικό φάσμα μιας
οικουμενικής «ρύθμισης». Ως γνωστόν δε, οποιαδήποτε «ρύθμιση» συνιστά
ανάθεμα για εκείνους που ωφελούνται από την απορρύθμιση. Και έτσι, μη
υπαρχόντων αδιάβλητων «αντικειμενικών» κριτηρίων για τον «ορθό» και
«δίκαιο» τρόπο επιμερισμού της κοινής ευθύνης όλων, οι «πλούσιοι» φοβούνται
ότι οποιαδήποτε μεταβολή των τρεχόντων αλγορίθμων μπορούσε να συνεπάγεται
περιορισμούς στην αμετακίνητη και κοντόφθαλμη ευζωία τους.

Η μαγική φόρμουλα

Ω, του θαύματος, λοιπόν, το πρόβλημα λύθηκε. Η μαγική φόρμουλα είναι
προφανής. Το «doux commerce» είναι και πάλι αυτό που θα κληθεί να δώσει την
ορθολογική και αντικειμενική «λύση». Αφού υπάρχει «διαφορά δυναμικού»
ανάμεσα στους ανταγωνιστικά ρυπαίνοντες, η διαφορά αυτή θα πρέπει, όπως
όλες οι άλλες, να μπορεί να λύνεται ειρηνικά μέσω του αδιάβλητου μηχανισμού
της αγοράς. Το «αόρατο χέρι» της θα δείξει ποιος θα επιτρέπεται να
διπλασιάζει την ιπποδύναμη των ήδη τεράστιων αυτοκινήτων του και ποιος,
αντίθετα, θα οφείλει να περιορίζεται σε ποδήλατα ή το πολύ παπάκια. Το
εθνικό «δικαίωμα στη ρύπανση» θα αναδειχθεί λοιπόν αντικείμενο ενός
διεθνούς πλειστηριασμού και όποιος πληρώσει παραπάνω θα μπορεί να το
χρησιμοποιεί δίχως κανένα περιορισμό. Και έτσι όλοι μπορούν να είναι
ευχαριστημένοι. Οι μεν ήδη «έχοντες» θα δικαιούνται να καταναλώνουν ακόμη
περισσότερο, αρκεί να πληρώνουν «ρυπο-τόκια» στους «μη έχοντες». Και οι μη
έχοντες θα μπορούν να ελπίζουν ότι χάρη στα ψιχία που θα τους πληρωθούν
έναντι της σημερινής καταναλωτικής τους εγκράτειας θα μπορούν ίσως να
καταναλώνουν πολύ περισσότερα αύριο. Οι κανόνες της πολιτικής οικονομίας θα
εφαρμοσθούν λοιπόν άτεγκτα: η μελλοντική ρύπανση θα εμφανισθεί ως έλλογη
αμοιβή για τη σημερινή αποχή από τη ρύπανση. Φάτε, δηλαδή, μάτια ψάρια.

Ο συλλογισμός θα μπορούσε να είναι άμεμπτος αν δεν ήταν σαφές ότι το ζήτημα
«πόσο» φτωχότεροι είναι, και θα εξακολουθήσουν να είναι, οι φτωχοί από τους
πλούσιους συναρτάται με τους όρους που επιβάλλονται από τους ίδιους τους
πλούσιους. Η απελευθέρωση του παγκόσμιου εμπορίου και το σύστημα με βάση το
οποίο προσδιορίζονται οι τιμές των πρώτων υλών ­ ιδέ πετρέλαιο και πόλεμος
του Κόλπου ­ δεν κάνουν τίποτε άλλο από το να παγιώνουν ή μάλλον να
επαυξάνουν θεαματικά τις ανισότητες σε παγκόσμιο επίπεδο. Το γε νυν έχον,
ένα και μόνο είναι βέβαιον: οι μεν ήδη πλούσιοι θα μπορούν ακόπως να
πληρώνουν αυξανόμενα «ρυπο-τόκια» στους κατ' επάγγελμα πλέον φτωχούς, οι
οποίοι, παρ' όλα ταύτα, θα γίνονται ολοένα φτωχότεροι. Και τούτο βεβαίως θα
γίνεται με το αζημίωτο, αφού τα ποσά που θα καταβάλλονται ως ρυπαντικές
αντικαταβολές θα μπορούν ακόπως να μετακυλίονται στις πλάτες των ανήμπορων
θυμάτων του ελεύθερου εμπορίου. Το διαβολικό σύστημα μπορεί λοιπόν να
αναπαράγεται επ' άπειρον: πληρώνοντας τους φτωχούς να μη ρυπαίνουν, οι
πλούσιοι τους καθηλώνουν ακόμη ασφαλέστερα στην αδυναμία τους να ρυπαίνουν
και επομένως στην «ορθολογική επιλογή» να εκπλειστηριάζουν τα άχρηστα γι'
αυτούς «ρυπο-δικαιώματά» τους.

Ως εδώ, βεβαίως, τίποτε το καινούργιο. Οπως και η εργασία, ο ρύπος
αναδεικνύεται σε ένα εμπόρευμα «όπως όλα τα άλλα». Και όμως δεν είναι «όπως
όλα τα άλλα» και εδώ ακριβώς αναδεικνύεται η ηθικά τερατώδης πλευρά των
αποφάσεων του Κιότο. Πράγματι η παγκόσμια ρύπανση και ο παγκόσμιος κίνδυνος
από τον οικουμενικό όλεθρο δεν μπορεί παρά να αντιμετωπισθούν ως
αντικείμενα που εγκαλούν προς την αναγνώριση του πλανητικού μας «οίκου» ως
μη διαπραγματεύσιμου οικουμενικού δημόσιου αγαθού και μάλιστα του μόνου
οικουμενικού δημόσιου αγαθού. Πριν από την ελευθερία, πριν από τη
δημοκρατία, πριν από τα ατομικά δικαιώματα, πριν από τη δικαιοσύνη, υπάρχει
το αίτημα της επιβίωσης του ανθρώπινου γένους, που απειλείται πλέον στην
ολότητά του. Και το αγαθό αυτό όπως ακριβώς και όλα τα θεμελιώδη και
αδιαίρετα δημόσια αγαθά δεν επιτρέπεται ποτέ να αναδειχθούν σε αντικείμενα
διαπραγμάτευσης. Οπως ακριβώς απαγορεύονται η δουλεία και ο
εξανδραποδισμός, όπως αποδοκιμάζεται, τουλάχιστον επισήμως, η ευθεία
πολιτική εξαγορά, όπως η δικαιοσύνη βρίσκεται εκτός της σφαίρας των
συναλλαγών, έτσι και η παγκόσμια επιβίωση δεν συγχωρείται να αναδειχθεί σε
εμπόρευμα. Τα μη εμπορεύσιμα δημόσια αγαθά υπάρχουν ακριβώς επειδή η ίδια η
αγοραία κοινωνία οφείλει να υπόκειται στον νόμο. Και αυτή είναι ίσως και η
μεγαλύτερη των φιλελεύθερων κατακτήσεων. Ο χωρισμός ανάμεσα στο δημόσιο και
στο ιδιωτικό, στη σφαίρα των συναλλαγών και στη συμβολική της κοινότητας,
στο ιερό και στο βέβηλο, είναι ίσως η πρωταρχικότερη θεσμική έκφραση των
αξιακών αφετηριών του ευρωπαϊκού πολιτισμού εν γένει.

Βεβαίως, η σύγχυση ανάμεσα σε εκείνα που αναγορεύονται σε αρχές δημοσίας
τάξεως και σε εκείνα που επιτρέπεται να είναι αντικείμενα διαπραγμάτευσης
δεν μπορεί παρά να είναι ιστορική και κυμαινόμενη. Δεν είναι μακριά ο
καιρός όπου η άμυνα της κοινότητας ανετίθετο σε μισθοφόρους και ακόμη πιο
πρόσφατα οι πλούσιοι μπορούσαν να πληρώνουν τους αρτιμελείς ιπποκόμους τους
να κάνουν αντ' αυτών τη στρατιωτική τους θητεία. Σκανδαλωδώς κατά τη γνώμη
μου ο πολεοδομικός νόμος επιτρέπει ακόμη και σήμερα τη «μεταφορά
συντελεστών» και τουλάχιστον ως την εμφάνιση της μάστιγας των «κινητών» οι
αγοραπωλησίες δικαιωμάτων προαιρέσεως για την εγκατάσταση τηλεφώνου ήταν
καθημερινή πρακτική. Ολοι δε γνωρίζουμε ότι δεν είναι σπάνιες οι
περιπτώσεις «εκούσιας» ανταλλαγής θέσεων ανάμεσα σε εύπορους φοιτητές
επαρχιακών ΑΕΙ και σε φτωχούς επιτύχοντες στα ιδρύματα της πρωτεύουσας.
Ελλείψει υποτροφιών, είναι και αυτός ένας έμμεσος αλλά συμβολικά
εξευτελιστικός τρόπος ανακατανομής εισοδημάτων.

Τα προσωπεία έπεσαν

Εστω όμως και αν τα παραπάνω οδηγούν στην ανάδειξη πλείστων «επαγγελματιών»
της διαμεσολάβησης ανάμεσα στις αρχές και στα ιδιωτικά συμφέροντα, η
νόθευση των αξιακών αφετηριών των κοινωνιών μας προσκρούει ακόμη σε
κανονιστικές αντιστάσεις. Πού θα φθάσουμε όμως αν αναγνωρισθεί ως ευρύτερα
«ορθολογική» η πλήρης κατολίσθηση της δημόσιας συμβολικής; Εκείνα που
αποφασίστηκαν στο Κιότο αφήνουν πράγματι να διαφανεί ότι η διεθνής
αμφικτυονία των εθνών έχει περάσει σε μια νέα πρωτοφανή φάση: αν εφεξής δεν
αναγνωρίζονται δημοσίας τάξεως καθήκοντα ούτε για το άτομο ούτε για τα
κράτη που μετέχουν στη διεθνή κοινότητα, τότε δεν υπάρχουν όρια στη
δυνατότητα ασύδοτης εμπορευματοποίησης. Οι ενδεχόμενες συνέπειες δεν είναι
πια αποκυήματα νοσηρών φαντασιών. Αν π.χ., όπως λέγεται, σε περιπτώσεις
όπου οι ειδικές θεραπείες ασθενών με βαρέα νοσήματα δεν είναι εξ
αντικειμένου δυνατόν να παρέχονται σε όλους και επομένως η επιλογή των
ασθενών γίνεται με κριτήρια ανάγκης ή προτεραιότητας, ποιος μπορεί να
εμποδίσει τον «τυχερό» ασθενή να πουλήσει τα ιατρικά του πρωτοτόκια; Ποιος
θα μπορεί να εμποδίσει τον playboy που είχε την ατυχία να κληρωθεί ως
ένορκος να πληρώσει τον επόμενο στη σειρά για να απαλλαγεί; Και με ποιο
κριτήριο θα ήταν δυνατόν να πατάσσεται ο ιθαγενής μοτοσικλετιστής ο οποίος
θα ήταν ίσως πρόθυμος να πληρώνει ακριβότερα την άδεια κυκλοφορίας του για
να δικαιούται να εκπυρσοκροτεί δίχως εξάτμιση εις βάρος δικαίων και αδίκων;
Ή ακόμη, αν η αντικαπνιστική υστερία οδηγούσε στον εν γένει περιορισμό των
καπνιστικών δικαιωμάτων σε δύο π.χ. τσιγάρα κατ' άτομο την ημέρα, ποια αρχή
δικαίου θα παρεκώλυε τους μη καπνιστές ή τους γονείς πολύδυμων βρεφών να
πουλήσουν την quota τους σε αμετανόητους θεριακλήδες;

Αλλά και στο επίπεδο της διεθνούς κοινότητας ερωτάται γιατί θα θεωρείται
εφεξής αδιανόητο οι αναλώσιμοι φτωχοί να αναλαμβάνουν να διεξάγουν τους
«περιορισμένους» αστυνομευτικούς πολέμους στο όνομα μιας ηγεμονευόμενης
διεθνούς κοινότητας που δεν θέλει να διακυβεύει τη σωματική ακεραιότητα των
τρυφηλών πολιτών της ηγεμονικής δύναμης; Πώς θα μπορεί να αποδοκιμάζεται,
πολλώ μάλλον να αστυνομεύεται, η τρέχουσα πρακτική της πώλησης πυρηνικών
αποβλήτων σε χώρες που δεν έχουν την πολυτέλεια να φροντίζουν για την υγεία
των ανύποπτων υπηκόων τους; Τι θα εμποδίζει τις πλούσιες χώρες να
«εξάγουν», έναντι αδράς αμοιβής, σε υπανάπτυκτες χώρες τη φύλαξη και τον
έλεγχο των δικών τους φυλακισμένων ή απλώς «ανεπιθύμητων» πολιτών; Και
ποιο, τέλος, θα μπορούσε να είναι το επιχείρημα εκείνων που θα ήθελαν να
αρνηθούν να δεχθούν άμεση καταβολή πόρων σε ένα υπό ίδρυση «διεθνές ταμείο
υπέρ των ελευθεριών» για να παραβλέψουν ότι οι ευγενείς δότες εξακολουθούν
να παραβιάζουν ασύστολα τα ανθρώπινα δικαιώματα;

Πράγματι, το absurdum δεν έχει εγγενή όρια. Αν μπορεί κανείς να πληρώνει
για να απαλλάσσεται από το ενδοεθνικό ή υπερεθνικό πολιτειακό του καθήκον,
αυτό προφανώς συνεπάγεται ότι δεν αναγνωρίζονται πια κανενός είδους
καθήκοντα. Αυτό βεβαίως ίσως να ήταν πάντα το προνόμιο των ισχυρών. Αλλά ως
τώρα πιστεύαμε ότι ακόμη και οι ισχυροί σέβονταν τον νόμο, αν τουλάχιστον
με τον νόμο αυτόν μπορούσαν να αναπαράγουν την ισχύ τους. Τώρα τα προσωπεία
έπεσαν. Στο πολιτικό και ηθικό absurdum προστέθηκε ο απόλυτος κυνισμός. Αν
ο ίδιος ο νόμος προβλέπει πλέον τη δυνατότητα αγοραίας καταστρατήγησής του,
τότε ο νόμος θεσπίζεται πάντοτε υπό την αίρεσιν ότι κανένας δεν θα θέλει να
πληρώσει για να τον παραβεί. Αυτό είναι το δίδαγμα του Κιότο. Ποτέ και
κανένας ως σήμερα δεν επιστράτευσε τον λόγο της κυριαρχίας του με τέτοια
απόλυτη αδιαφορία όχι μόνο για όλους τους άλλους αλλά και για τους ίδιους
τους απογόνους του. Ως σύστημα, ο καπιταλισμός δεν έχει βεβαίως
παραφρονήσει. Αλλά οι ταγοί και υπηρέτες του έχουν μετατραπεί σε εμπόρους
του ίδιου του μέλλοντός τους.
</TEXT>
