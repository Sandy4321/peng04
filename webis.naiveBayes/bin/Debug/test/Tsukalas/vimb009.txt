<CC>

Κ ΤΣΟΥΚΑΛΑΣ
ΤΟ ΒΗΜΑ, 08-02-1998
Κωδικός άρθρου: B12467B071
</CC>

<TITLE>

                             Η φύση και η ζωή

</TITLE>

<TEXT>


Από τις πιο ενδιαφέρουσες εξελίξεις των τελευταίων είκοσι ετών στην
επιστημονική σκέψη είναι χωρίς αμφιβολία η ανάπτυξη της θεωρίας της
πολυπλοκότητας και του χάους, με θεαματικές επιτυχίες τόσο στη θεωρία όσο
και στις εφαρμογές της.

Από δεκαετίες οι επιστήμονες κατάλαβαν ότι οι απλουστευτικές υποθέσεις με
τις οποίες προσπαθούσαν να περιγράψουν με μαθηματικές εξισώσεις τις
καταστάσεις ενός συστήματος βρίσκονταν σε καταφανή διάσταση με την
πραγματικότητα. Ετσι η απαίτηση ένα σύστημα να είναι αποκλεισμένο (να μην
ανταλλάσσει ενέργεια με το περιβάλλον), να βρίσκεται σε θερμοδυναμική
ισορροπία, οι μεταβολές του να γίνονται με απείρως μεγάλη βραδύτητα, για να
ισχύουν τα θερμοδυναμικά αξιώματα, έρχεται σε κραυγαλέα αντίθεση με την
πραγματικότητα. Για παράδειγμα, δεν είναι δυνατόν να θεωρηθεί ο ήλιος ως
ένα τέτοιο σύστημα ή ένα φλιτζάνι καυτού νερού μέσα στο οποίο χύνουμε
παγωμένο γάλα.

Από τις πρώτες συνεισφορές στο πεδίο αυτό υπήρξε το έργο του ρωσικής
καταγωγής βέλγου χημικού (βραβείο Νομπέλ Χημείας 1977) Ilya Prigogine, που
μελέτησε τα εκτός θερμοδυναμικής ισορροπίας, μη αντιστρεπτά, ανοικτά
συστήματα.

Τα πλούσια αποτελέσματα της επιστημονικής δουλειάς στο πεδίο αυτό και η
ταυτόχρονη ανάπτυξη της θεωρίας του χάους και των φράκταλς έδωσαν μια νέα
εικόνα στη φυσική αλλά και γενικότερα στην επιστημονική σκέψη του καιρού
μας.

Είναι ενδιαφέρουσα η μεταβολή των επιστημονικών προτύπων που
χρησιμοποιούνται για την κατανόηση ή και την ερμηνεία τόσο των φυσικών όσο
και των βιολογικών ή και κοινωνικών φαινομένων.

Οι αντιστρεπτές, γραμμικές μεταβολές, π.χ., αντικαθίστανται από τις μη
αντιστρεπτές, μη γραμμικές μεταβολές. Η τάξη αντικαθίσταται από το χάος, τα
αποκλεισμένα συστήματα από τα αυτοοργανούμενα συστήματα, τα διακριτά
στοιχεία και ποσότητες από γεωμετρικούς σχηματισμούς και πιθανότητες, η
στατική ισορροπία από τη δυναμική ισορροπία, ενώ σκοπός της επιστήμης δεν
είναι πια η εξήγηση αλλά η πρόβλεψη, η έμφαση δεν δίνεται πια στη
σταθερότητα (στη φύση ή στην κοινωνία) αλλά στις αστάθειες και στις
διαταραχές. Εκθρονίζεται ταυτόχρονα η φυσική από την πρώτη θέση της
επιστημονικής σκέψης και η επιστήμη της πολυπλοκότητας έχει ως πρότυπό της
τη σύγχρονη βιολογία και αντιμετωπίζει τα φυσικά φαινόμενα ως σύνθετες
βιολογικές διεργασίες (ως μη οργανική ζωή), ενώ οι αναλύσεις της
στηρίζονται στο συγκεκριμένο και στο ετερογενές και όχι στο γενικό και στο
ομοιογενές.

Η αναζήτηση του Παγκοσμίου Νόμου της Φύσης της Νευτώνειας Φυσικής
αντικαθίσταται από μια πλουραλιστική αντίληψη του φυσικού κόσμου, όπου δεν
επικρατούν οι καλά ορισμένες δομές αλλά τα δίκτυα, όχι ο σαφής διαχωρισμός
των αρχικών συστημάτων αλλά η διαπλοκή τους και η υπέρβασή τους.

Οι εξελίξεις της τελευταίας εικοσαετίας στα πεδία της θερμοδυναμικής των μη
αντιστρεπτών φαινομένων και στη θεωρία των δυναμικών συστημάτων ανάγκασαν
τους επιστήμονες να αναγνωρίσουν ότι το χάσμα μεταξύ των φυσικοχημικών και
των βιολογικών «κόσμων», μεταξύ του «απλού» και του «σύνθετου» και μεταξύ
της «τάξης» και του «χάους», δεν είναι τόσο καλά ορισμένο ή τόσο μεγάλο όσο
ως σήμερα νομιζόταν. Αντίθετα, υπήρξαν αποδείξεις ότι η μη οργανική ύλη
δείχνει ιδιότητες που είναι εκπληκτικά κοντά σε αυτές των έμβιων μορφών
της.

Ως αποτέλεσμα προέκυψε το αξίωμα ότι η ζωή δεν είναι ενδογενής ιδιότητα της
οργανικής ύλης αλλά ιδιότητα της οργάνωσης της ύλης. Από το αξίωμα αυτό
προκύπτει και η ιδέα της μη-οργανικής ζωής. Στο ίδιο πλαίσιο σκέψης οι
επιστήμονες άρχισαν να προσέχουν το γεγονός ότι απλά συστήματα (όπως απλές
χημικές αντιδράσεις και το απλό εκκρεμές) μπορούν να παράγουν εξαιρετικά
πολύπλοκες συμπεριφορές, ενώ στο άλλο άκρο του φάσματος εξαιρετικά
πολύπλοκα συστήματα μπορούν να προκαλέσουν εξαιρετικά απλά φαινόμενα,
ποσοτικά μετρήσιμα. Η αναγνώριση ότι η «αδρανής» ύλη μπορεί να εμφανίσει
πολύπλοκη συμπεριφορά του τύπου της έμβιας και ότι φαινόμενα που δεν ήταν
προηγουμένως περιγράψιμα από την επιστήμη (αφού δεν μπορούσαν να
περιγραφούν μαθηματικά από συστήματα γραμμικών εξισώσεων) παίζουν κεντρικό
ρόλο στο Σύμπαν οδήγησε πολλές επιστημονικές ομάδες να διατυπώσουν την
πρόβλεψη ότι η πολυπλοκότητα θα αποτελέσει κρίσιμο ερευνητικό επιστημονικό
πρόγραμμα που θα κυριαρχήσει στο τέλος του 20ού αιώνα και για πολλές
δεκαετίες του 21ου.

Στην καρδιά της πολυπλοκότητας βρίσκεται η ιδέα των φαινομένων της
αυτοοργάνωσης, φαινομένων που προκαλούνται σε πολύπλοκα συστήματα κάτω από
ορισμένες συνθήκες. Η ιδέα της αυτοοργάνωσης δεν περιορίζεται προφανώς στην
επιστήμη της πολυπλοκότητας. Στη βιολογία, π.χ., για επιστημονικές σχολές
σκέψης όπως των Maturana και Varela η αυτοοργάνωση (αυτο-ποίηση είναι ο
κατοχυρωμένος επιστημονικός όρος στη διεθνή βιβλιογραφία) αποτελεί τον
ακρογωνιαίο λίθο της επιστημονικής και επιστημολογικής τους σχολής.
Εργασίες όπως του Kalmykov, της Ρωσικής Ακαδημίας Επιστημών, «Η γενικευμένη
θεωρία της ζωής», επιχειρούν να πραγματοποιήσουν τη θεμελίωση των γενικών
κανόνων και προϋποθέσεων για την εμφάνιση της ζωής με έναν τρόπο που λίγο
χώρο αφήνει για την ύπαρξη οποιασδήποτε μεταφυσικής.

Οι θεωρίες των φράκταλς και του χάους ­ που παρ' όλα ταύτα δεν είναι παρά
μικρό τμήμα της θεωρίας της πολυπλοκότητας ­ απέκτησαν μεγάλη δημοτικότητα
στα μέσα της δεκαετίας του 1980 για το ευρύ κοινό.

Το χάος νοηματοδότησε ένα πλήθος πράγματα, ελάχιστα από τα οποία φυσικά
είχαν σχέση με την επιστημονική έρευνα ή τα αποτελέσματά της. Αυτή πάντως η
δημοτικότητα γεννά και το ερώτημα κατά πόσον η επιστήμη και ο πολιτισμός
διαπλέκονται στη δημιουργία των λαϊκών προτύπων ή φαντασιώσεων. Η γένεση
του χάους και της πολυπλοκότητας δεν είναι ανεξάρτητη από την ίδια ιστορική
ωρίμανση που έδωσε το φαινόμενο της «μετα-νεωτερικής κατάστασης»: ένας
κόσμος που γίνεται ταυτόχρονα πιο χαοτικός και πιο ολοκληρωτικός. Μικρές
αιτίες που προκαλούν μεγάλα αποτελέσματα στην οικονομία και στην κοινωνική
τάξη. Η αναγνώριση της σημασίας της πληροφορίας και η ραγδαία εξέλιξη των
τεχνολογιών της πληροφορίας.

Είναι φανερό ότι η τεχνολογία υπήρξε θεμελιώδης στην εμφάνιση και
επικράτηση των μοντέρνων δομών και προτύπων. Τα φράκταλς, το χάος, η
πολυπλοκότητα, η νομαδολογία υπαγορεύουν μια διαφορετική δυναμική και
διευθέτηση της ζωής: ρευστότητα, πολλαπλότητα, συνεκτικότητα,
κατατμησιμότητα, ετερογένεια, προσαρμοστικότητα. Δεν υπάρχει πια «επιστήμη»
αλλά γνώση του συγκεκριμένου και τοπικού, όχι πια νόμοι αλλά γνώση των
προβλημάτων και η δυναμική της αυτοοργάνωσης των μη οργανικών, οργανικών
και κοινωνικών φαινομένων. Υπάρχει μεταξύ των επιστημόνων η γνώση ότι η
πολυπλοκότητα ανατρέπει τη δυαδική λογική της Δύσης που επικρατούσε επί
αιώνες. Παρ' όλες αυτές τις επισημάνσεις, η πλειονότητα των επιστημόνων
εξακολουθεί να δίνει μεγάλη σημασία στους καθολικής εφαρμογής
επιστημονικούς νόμους και στην τάξη και επομένως βιάζονται ίσως να
εφαρμόσουν τις ιδέες της πολυπλοκότητας σε κοινωνικά φαινόμενα όπως η
οικονομία, οι κοινωνικές τάξεις, η εξέλιξη και η άνοδο και η πτώση των
πολιτισμών.

Η τάση τους να παράγουν θεωρίες «γενικής εφαρμογής» που συνδέουν τους
κόσμους της φύσης, της βιολογίας, της κοινωνίας και του πολιτισμού
εμπεριέχει πολλούς κινδύνους, τόσο στην υπαρκτική βάση τους όσο και στις
εφαρμογές τους.

</TEXT>
