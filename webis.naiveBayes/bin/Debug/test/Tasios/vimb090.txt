<CC>

Θ. ΤΑΣΙΟΣ
ΤΟ ΒΗΜΑ, 01-03-1998
Κωδικός άρθρου: B12470B111
</CC>

<TITLE>

                           Graecus Anoiktopodus

  Ο Θ. Π. Τάσιος σχολιάζει μια σειρά από κακώς κείμενα, μικροπράγματα και
  καθημερινές καταστάσεις γύρω μας που ενδέχεται να αποκαλύπτουν τη βαθιά
                  αιτία του ελλείμματός μας στα «μεγάλα»

</TITLE>

<TEXT>

1 Ενα είναι το ήθος. Το έχεις ­ οπότε το ασκείς σε όλα, ή δέν το έχεις ­
οπότε το ανήθος-σου διακρίνεται εξ όνυχος.

Απόκρεω βοηθούσης, θα περιγράψω με κωμικές (άρα και εν μέρει ανακριβείς)
πινελιές την απαισιόδοξη εικόνα που διαβάζω καμια-φορά στα μικροπράγματα
γύρω-μας. Και θα υποστηρίξω ότι η συμπεριφορά-μας στα δήθεν μικρά,
ενδέχεται να προδιαγράφη και τη στάση-μας απέναντι στα μεγάλα.

Αρχίζω, αμέθοδα έστω, απ' τα σπασμένα τζάμια και τους βρωμόκοπους τοίχους
πολλών σχολείων-μας. Και βεβαίως αντί για τ' αγοραία (και για τούτο
αντιλαϊκά) χαϊδολογήματα προς τα παιδιά-μας, ευθέως θα επαναλάβω οτι τα
εθίζομε σε ανευθυνότητα όταν κρυφοκαμαρώνουμε για τα πετροβολήματα των
σχολείων και τ' αφελή τοιχογραφήματά-τους (σιγά τη «διακίνηση... ιδεών»).

Δέν είναι όμως αυτό το θέμα-μου σήμερα. Προς τους γονείς των παιδιών
απευθύνομαι: Τί τους εμποδίζει (μέσω του Συλλόγου τους φυσικά) να
επισκευάζουν τα τζάμια ή να βάφουν τους τοίχους την άλλη μέρα κιόλας; Ή,
ακόμα καλύτερα, τί τους εμποδίζει να βάζουν βάρδια ενα-δυο γονείς την
ημέρα, μές στους διαδρόμους, στις τάξεις και στο γραφείο του σχολείου;
(Ναί, μέσα στο σχολείο εννοώ ­ για να βλέπουμε και ποιοί, λίγοι, δάσκαλοι
λείπουν ή έρχονται αδιάβαστοι).

Υποθέτω οτι η απάντηση είναι πως δέν τα κάνουμε όλα τούτα διότι απλώς
βαριόμαστε. Ιδού, λοιπόν, πώς ένα έλλειμμα στα «μικρά» προκαθορίζει την
αποτελμάτωση θεμάτων σπουδαίων, όπως το ανθρώπινο πρόσωπο της Παιδείας...

2Βαριέμαι ν' ασχοληθώ με το σχολείο του παιδιού-μου διότι βαριέμαι γενικώς.
Οπως λ.χ. βαριέμαι και να μαζέψω τα ανοιχτά ποδάρια-μου όταν κάθομαι στο
λεωφορείο ή στο θέατρο. Το βιολογικόν είδος graecus anoiktopodus έχει αυτό
ακριβώς το χαρακτηριστικό: Χαλαρότητα των μηριαίων μυών ­ με αποτέλεσμα το
δυσπερίγραπτο θέαμα των σερνικών-μας με τ' ανοιχτά κανιά (βοηθούντος και
του μαζοχιστικού πανταλονιού από μπλουτζίν). Προβλέπω αμέσως την
αντίρρησή-σας για το «ασήμαντον» του πράγματος: Πώς είναι δυνατόν να
ασχολείται μια επιφυλλίδα με κάτι τέτοια; Εννοια-σας, όμως, και θα υποδείξω
οτι η βαρεμάρα είναι αρχή ζωής ευρύτερη και βασικότερη απ' ό,τι φαίνεται εκ
πρώτης όψεως.

Βαριέμαι λόγου χάρη ν' απαντήσω «ναί» όταν ο συμπαθής επαγγελματίας έχη το
θράσος να με ρωτάη «μήπως θέλετε απόδειξη;». Δηλαδή, ακριβέστερα, δέν
βαριέμαι απο τεμπελιά του στόματος, αλλά απο τεμπελιά της ψυχής: Δέν έχω
σαφή ιεράρχηση αξιών ανάμεσα στο ατομικό και το συλλογικό συμφέρον. Ετσι, η
βαρεμάρα-μας αποδεικνύεται εκδήλωση Αδιαφορίας ­ δηλαδή φανέρωση ενος
(μικρού έστω) ελλείμματος ήθους. Ποιός, λόγου χάρη, αγνοεί οτι τα
αποχωρητήρια πολλών εστιατορίων, όλων των σταθμών των υπεραστικών
λεωφορείων (και των Υπουργείων, και των Υπουργείων!) είναι μια σκέτη
αθλιότητα; Κάθε μέρα τα βλέπουμε και τα μυρίζομε ­ αλλ' αδρανούμε.
Εκατοντάδες χιλιάδες πολίτες κάθε μέρα υποκείμεθα αδιαμαρτύρητα σε τούτο το
όνειδος ­ λόγω... σοβαρότητος υποθέτω. Εχουμε δηλαδή άλλα, «σπουδαία», να
σκεφθούμε και να φροντίσουμε...

3 Μιάς και μου βγήκε τ' όνομα του ασημαντολόγου, λοιπόν, άς προλάβω να
μνημονεύσω και κάμποσα άλλα μικροπράγματα στα οποία δέν αντιδρούμε λόγω
«βαρεμάρας» (δήθεν), ουσία δε λόγω ενδημούντος ραγιαδισμού:

 Πότε διαμαρτυρήθηκαν οι πεζοί που τυχαίνει να περνάν στο πεζοδρόμιο
εκείνο όπου κυκλοφορεί με αναμμένη μηχανή η μοτοσυκλέτα; Δοκίμασα πέντ' έξη
φορές να διαμαρτυρηθώ, και μαζεύτηκαν πράγματι οι πεζοί ένα-γύρω για να
συστήσουνε «ν' αφήσω ήσυχο το καϋμένο το παιδί»!

 Πότε κλείσαμε αγανακτισμένοι το ραδιόφωνο όταν (σε ώρες κρίσιμων
γεγονότων, δέ) ο εκφωνητής με τον ανταποκριτή αλληλοχαιρετιώνται περιπαθώς
με τά χαϊδευτικά-τους ονόματα; Τέτοιας μορφής εξιμπισιονισμό σε δημόσιον
οπτικοακουστικό χώρο, δέν την είχε φανταστεί ούτε ο Φρόυντ!

 Και μιάς και είμαστε στα μουμουέ, αυτό σε βλάφτει, θα μου πείτε; Δέν
κοιτάς το ιλαροτραγικό σκάνδαλο κάμποσων υποτίτλων της τηλεόρασης; Οι
αφελείς μεταφράσεις (κουτο - φράσεις δηλαδή) δέν μ' ενοχλούν καθόλου.
Κάνεις και πλάκα. Η εμετική ανορθογραφία με θερίζει. Τόσο, που υποθέτω πως
ο υποτιτλισμός (sic) καταντάει ενίοτε υποκλυσμός. Ποίος αριστογείτων άραγε
τις βλέπει τις ταινίες πρίν να τις προβάλη δημοσίως; Ή, βαριέται καί αυτός;

 Επέστρεφα αντίπροχθες από ταξίδι. Και είχα, γι' άλλη μιά φορά, ενα δείγμα
καραγκιόζ μπερντέ: Με το ίδιο αεροπλάνο επέστεφε ευτυχής μια ομάδα
εκδρομέων (επιστημόνων, παρακαλώ). Λές, λοιπόν, κι είχανε βαφτίσια στην
αυλή του σπιτιού-τους. Φωνές, καβαλήματα, χυδαιολογίες ­ η τομαροσύνη στο
απόγειό-της! Απ' τον καιρό που χάσανε την πελατεία-τους τα κατηχητικά, και
που ξεπέσαν κι οι κομματικές οι νεολαίες με τις σωφρονιστικές
διαλέξεις-τους τα Σαββατόβραδα, κανένας δεν υπάρχει πιά για να μας μάθη
ψίχα κοινωνικότητα; Εκτός απ' την ρεξόνα, κάποιος δεν έπρεπε να μας μιλήση
και για τα δικαιώματα του διπλανού-μας; Στο λεωφορείο, τις προάλλες,
ανέβηκε αγκομαχώντας μια ηλικιωμένη γυναίκα: Να σηκωθή κανα παιδί δέν το
πολυπερίμενα. Να σηκωθώ όμως εγώ, και να ορμήση ένας μπόμπιρας να πάρη τη
θέση πρίν να καθίση η γριά ­ ήταν για γέλιο άγριο...

4 Ξανα - απολογούμαι: Ετούτα όλα τα ασήμαντα και όχι γενικά (εκτός από τ'
αποχωρητήρια ­ αυτά δεν έχουν εξαιρέσεις), είναι για να υποβάλω την υπόθεση
εργασίας οτι κάτι δεν πάει καλά στο βασίλειο της Γραικίας: Η έλλειψη
κοινωνικότητας στα «μικρά», ενδέχεται ν' αποκαλύπτη τη βαθειά αιτία του
ελλείμματός-μας στα «μεγάλα». Μέχρις ότου να με πείσουν περι του αντιθέτου
οι κατάλληλες μελέτες - μετρήσεις του Εθνικού Κέντρου Κοινωνικών Ερευνών,
εγώ θα συνεχίσω να υποστηρίζω πως κάτι τέτοια ακούει κι η Τανσούλα και μας
ρίχνεται. Αυτή ξέρει πόσο (δέν) μας κόφτει για τα κοινά...

</TEXT>
