<CC>

Θ. ΤΑΣΙΟΣ
ΤΟ ΒΗΜΑ, 16-08-1998
Κωδικός άρθρου: B12494B072
</CC>

<TITLE>

                    Ευρωπαίοι Ελληνιστές στους Δελφούς

 Με αφορμή μια διεθνή συνάντηση του Ευρωπαϊκού Πολιτιστικού Κέντρου ο Θ. Π.
 Τάσιος επισημαίνει τα πολλαπλά οφέλη παρομοίων εκδηλώσεων για την ελληνική
                                  γλώσσα

</TITLE>

<TEXT>

1 Το πολύ κακό μπορεί πράγματι να προκύψει εκ των άνω. Το πολύ καλό όμως
προκύπτει πάντοτε εκ των κάτω, απ' τις πολλές επιμέρους προσπάθειες. Αυτές
που ξεκινάνε απο μικρές εστίες, πλαταίνουνε σιγά-σιγά και κάποτε (αμήν και
πότε) συναντάνε η μιά την άλλη ­ κι ο εθνικός ιστός δένει, στεριώνει κι
αναβαθμίζεται.

Αφορμή γι' αυτή τη δεκαροφιλοσοφία παίρνω απ' την πρόσφατη επιτυχία του
Ευρωπαϊκού Πολιτιστικού Κέντρου των Δελφών: Εξήντα Φλαμανδοί Ελληνιστές
(δάσκαλοι και καθηγητές ελληνικών σπουδών στο Βέλγιο), βρέθηκαν στον αρχαίο
ομφαλό της γής και εβίωσαν την Ελλάδα, ­ την Ελλάδα των Μουσών (όχι του
μουσακά).

Για δεκαπέντε μέρες, οι άνθρωποι αυτοί που διδάσκουν ελληνικά σε βελγικά
λύκεια και πανεπιστήμια, άκουσαν πρωτότυπα μαθήματα απο έλληνες και βέλγους
καθηγητές, αντάλλαξαν εμπειρίες απ' τη διδακτική τους δραστηριότητα,
συζήτησαν επιστημονικά και πολιτιστικά θέματα ­ κι ο Απόλλων απο δίπλα
χαμογελούσε. Σεμινάριο (και Συν-εργείο) μαζί, η εκδήλωση ετούτη σε
συνεργασία με την Ελληνική Ανθρωπιστική Εταιρεία, πρόσφερε αναλύσεις σε
ομηρικά και πινδαρικά προβλήματα, έφερε πορίσματα μελετών για το μαντείο το
ίδιο, παρουσίασε την αριστοτελική ηθική μέσα σ' ένα σύγχρονο πλαίσιο ιδεών,
θύμισε κι άλλες σπουδαιότατες πλευρές του αρχαίου ελληνικού πολιτισμού
(όπως είναι η αρχαία Τεχνολογία), για να περάσει σε ιστορικά θέματα που
φωτίζουν ορισμένες λιγώτερο γνωστές πτυχές της αρχαίας Ελλάδας, όπως η θέση
των γυναικών, η ελληνιστική κοινωνία κ.α. Οι αναλύσεις έφτασαν μέχρι τη
σύγχρονη Ελλάδα, συσχετίζοντας το δημοτικό τραγούδι με την αρχαία ποίηση,
και συζητώντας για την ιστορία της Κύπρου.

2 Ναί, μοιάζουν πολύπλευρα τα θέματα. Κι η ζωή όμως είναι πολύπλευρη. Κι
όταν θέλεις να καταλάβης μια μεγάλη εποχή της ιστορίας, πρέπει να την
κυττάξης απο παντού (για να την βιώσης, ­όχι για να τη φωτογραφίσης). Κι
ήρθε ύστερα και το θέμα της ελληνικής γλώσσας. Είναι έκπληξη ευχάριστη να
βλέπεις πόσο «ψύχραιμα» το βλέπουν οι ξένοι επιστήμονες, απαλλαγμένοι απ'
τις τραυματικές (άρα εξω-επιστημονικές) εμπειρίες της τέως διγλωσσίας μας:
Δεν έχουν καμμια (οιονεί προοδευτική) αναστολή να μελετάνε την συνέχεια της
ελληνικής μέσα στους αιώνες, ούτε και κανενός είδους «προτίμηση» προς
παλαιότερες μορφές της. Σπουδαία, επίσης, ήταν κι η ανάλυση των διδακτικών
προβλημάτων της ελληνικής στα ευρωπαϊκά σχολεία (εθνικά ή πολυεθνικά):

Είναι γνωστή η εντυπωσιακή μείωση των ωρών διδασκαλίας ελληνικής και
λατινικής στα ευρωπαϊκά (και τα ελληνικά, βεβαίως) σχολεία. Η ανάλυση του
φαινομένου έχει γίνει, αρμοδίως κι αναρμοδίως, και οδηγεί σε ερωτήματα
βελτιστοποιήσεως (i) ανάμεσα στο βραχυπρόθεσμο και το μακροπρόθεσμο όφελος
που αναμένεται απο κάθε διδακτική ώρα και (ii) ανάμεσα στο είδος αυτής της
ωφέλειας (τσέπη ή καρδιά). Και δεν είναι οι απαντήσεις τόσο εύκολες όσο οι
φανατικοί αμφοτέρων των στρατοπέδων δείχνουν να πιστεύουν. (Αλλωστε, σύρε
να βρείς και τους ταλαντούχους εκείνους δασκάλους που απαιτούνται για
τέτοιον άθλο...).

Ωστόσο, στους Δελφούς, Φλαμανδοί και Ελληνες παρέα, τα ξαναείπανε. Και
μίλησαν και για καινοτομικές προσπάθειες του Κέντρου για τη
λογισμητοποιημένη διδασκαλία γλώσσας και φιλοσοφίας. Τώρα, περιμένομε πότε
το Κέντρο θα ετοιμάση και την Τράπεζα Δεδομένων με τα ευρωπαϊκά σχολεία
όπου διδάσκεται η ελληνική, με τα ονόματα των αντιστοίχων καθηγητών και με
το αρχείο των διδακτικών βιβλίων που χρησιμοποιούνται.

3 Χαλάλι λοιπόν κι η οικονομική υποστήριξη απ' το Υπουργείο Παιδείας ­
μπράβο του.

Το σημαντικό εδώ είναι οτι δεν πρόκειται για μια γενναία μεν, μεμονωμένη δε
προσπάθεια α λα γκρέκα: Ετούτη είναι η 4η περίοδος ανάλογων Σεμιναρίων που
οργανώθηκαν απ' το Ευρωπαϊκό Πολιτιστικό Κέντρο των Δελφών κατά τα
περασμένα χρόνια, με την ίδια συστηματικότητα και επιτυχία. Λοιπόν, την
πρώτη χρονιά ήσαν οι Δανοί ελληνιστές, την δεύτερη οι Ισπανοί, την τρίτη οι
γαλλόφωνοι Βέλγοι και φέτος οι ολλανδόφωνοι. Ηδη πάνω απο 200 καθηγητές της
ελληνικής σ' ευρωπαϊκά σχολεία έχουν εκτεθή σ' αυτή την εμπειρία. Και
φαίνεται πως το ράντισμα της Κασταλίας δεν ξεχνιέται εύκολα: Πρώτα-πρώτα,
οι ίδιοι οι ομοεθνείς αυτοί δάσκαλοι γνωρίζονται καλλίτερα μεταξύ τους, και
οργανώνουν ορισμένες κοινές δράσεις αργότερα. Υστερα, δημιουργήθηκαν ήδη
και μονιμώτερες επαφές ανάμεσα σε ξένους και έλληνες που συνα-«δελφώθησαν»
σ' αυτές τις εκδηλώσεις.

Αν χρειάζεται ν' απογράψωμε κι άλλα οφέλη απ' αυτές τις εκδηλώσεις, η
προτίμησή μου θα πήγαινε πρώτα στο συμβολικό μέρος: Σ' όσον βαθμό αληθεύει
πως ο ελληνικός πολιτισμός έχει συνυφάνει τον σύγχρονο ευρωπαϊκό πολιτισμό,
είναι ωραίο να ψαύουμε απο κοινού αυτό το υφάδι, και να νοιώθουμε μια
κοινότητα (αν όχι μια αμφικτυονία) ­ συμβολή θετική σε μιαν ευρωπαϊκή
ταυτότητα βαθύτερη απο την «κοινή αγορά». (Κι έχουμε τόσο ανάγκη ν'
αποτινάξωμε την σοβούσα μερκαντιλιστική μονομέρεια)

Στου «δελφικού» αυτού θεσμού τα αγαθά, θα μπορούσαν βέβαια να προσμετρηθούν
και ορισμένα πιό χειροπιαστά οφέλη (ανταποδοτικής, έστω, φύσεως).
Καταλαβαίνετε τις πολλαπλασιαστικές επιπτώσεις αυτών των εμπειριών των
ξένων φίλων μας: Μέσα σε λίγα χρόνια, δεκάδες χιλιάδες μαθητών και φοιτητών
στην Ευρώπη, θα λάβουν κάποιον απόηχο αυτών των εκδηλώσεων. Είναι άραγε
υπερβολή να ελπίση κανείς σ' έναν νεο-φιλελληνισμό, στεριωμένον σε όσα
κάνομε σήμερα κι όχι σε όσα λέμε;

Και είναι γεγονός οτι ανάλογες προσπάθειες γίνονται και σε άλλους κάμποσους
κύκλους. Ενα παράδειγμα διάλεξα για σήμερα.

«Παραδειγματικό» παράδειγμα όμως.

</TEXT>
