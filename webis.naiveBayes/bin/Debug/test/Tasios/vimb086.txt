<CC>

Θ. ΤΑΣΙΟΣ
ΤΟ ΒΗΜΑ, 21-06-1998
Κωδικός άρθρου: B12486B111
</CC>

<TITLE>

                        Τεχνολογία και αποκέντρωση

 Ο Θ. Π. Τάσιος εξετάζει τη συμβολή της τεχνολογικής προόδου στην ανάπτυξη
  της περιφέρειας, ιδιαίτερα στους τομείς της εργασίας, της υγείας και του
                                πολιτισμού

</TITLE>

<TEXT>

1 Ηταν μια εποχή που κάποιοι ποιμένες ή μικρέμποροι της κατακαϋμένης της
Ηπείρου, έβγαζαν παιδιά - θαύματα. Που γίνονταν Δάσκαλοι σπουδαίοι ή
Μεγαλέμποροι. Που είχαν το σαράκι της Παιδείας, κι είχαν και όραμα. Οπως
λ.χ. οι ξενητεμένοι μετσοβίτες που δώσαν περιουσίες για να χτισθή και να
στηθή το Εθνικό Μετσόβιο Πολυτεχνείο. Πράξη προφητικής εμβέλειας ­ σε μια
εποχή κυρίαρχου λογιωτατισμού.

Τώρα το Πολυτεχνείο, με πρωτεργάτη τον Δ. Ρόκο, ξαναθυμάται το Μέτσοβο
(αυτήν τη ζωντανή πόλη - πιλότο της Χώρας-μας), και προσπαθεί να προσφέρη
αντίδωρον πενιχρό, οργανώνοντας Συνέδρια με θέμα «Τεχνολογία, Πολιτισμός
και Αποκέντρωση». Και καμάρωνα αντίπροχθες στο Μέτσοβο δεκάδες νέους
επιστήμονες απ' όλη την Ελλάδα να συμβάλλουν στην ανάπτυξη των ορεινών
περιοχών της Χώρας: Οι λίγες σκέψεις που ακολουθούν γεννήθηκαν εκεί. Με
ποιούς άραγε τρόπους μπορεί η Τεχνολογία να στηρίξη την Αποκέντρωση;

2 Πρέπει να ξέρωμε να το πιάνωμε με ασφάλεια αυτό το δίκοπο μαχαίρι της
Τεχνολογίας. Διότι, πράγματι, χωρίς καμμιά χαζο-ωραιοποίηση «πίσω στα
γάργαρα νερά», (και στην πνευμονία, λέω εγώ) ή χωρίς καμμιάν απάνθρωπη
στάση του τύπου «τί αίσχος, καλέ, αυτή η αστυφιλία», όλα εξαρτώνται πάρα
πολύ απ' την ευρύτερη οικονομική συγκυρία. Φαντασθήτε λ.χ. την Ελληνική
ύπαιθρο κατεστραμμένη από τρείς πολέμους (ιδίως δέ απ' τον τερατογενή
εμφύλιο, αυτό το αυτόχθονο κτηνούργημα ­ και μήν ακούτε τους διανοούμενους
με την καραμέλα περι «ξένου δακτύλου»): Σ' αυτή λοιπόν τη συγκυρία, η
Τεχνολογία ΔΕΝ στηρίζει τον πολιτισμό, ούτε την αποκέντρωση. Σε τέτοιες
περιόδους κατάρρευσης και ερήμωσης, η Τεχνολογία στηρίζει την ΕΠΙΒΙΩΣΗ
μόνο: Η οικοδομική τεχνολογία στις ελληνικές μεγαλουπόλεις, και το facon
στις μαζικές βιοτεχνίες, καθώς και οι παραγωγικές διαδικασίες τύπου ταινίας
taylor στη γερμανική βιομηχανία, σώσανε τις ζωές των συγχωριανών-μου (κι
όσα ντιλετάντικα ακούγονται εκ των υστέρων από βολεμένους αστούς, είναι απ'
όξω απ' τον χορό). Η Τεχνολογία λοιπόν, συγκέντρωσε και ξε-πολίτησε. Δεν
απο-κέντρωσε. Το χειρότερο βέβαια είναι οτι καθώς η Οικονομία της χώρας
βελτιωνόταν, εμείς οι Μηχανικοί πρώτα κι οι Οικονομολόγοι από κοντά, δέν
αρχίσαμε να προφέρωμε λόγον αρτιωμένο για τις δυνατότητες της Τεχνολογίας
να αντιστρέψη τον ρούν.

Κι όσοι είχαν την πολιτική ευαισθησία να το νιώθουν, δέν ξέραν τί ακριβώς
να προτείνουν ­ και τα ρίχναν όλα στην αναμονή της Επανάστασης (της
πικραγγουριάς δηλαδή). Κάλλιο αργά όμως παρά ποτέ. Στο κάτω - κάτω, ανάλογα
συνέβησαν και στας καλυτέρας των οικογενειών ­ σ' άλλες χώρες δηλαδή (έστω
και για μικρότερα διαστήματα).

3 Η Τεχνολογία είναι μια απο φυσικού-της πολιτική παρέμβαση, αφού αφενός
προϋποθέτει τη γνώση ενός Σκοπού, ενώ αφετέρου στοχεύει σε μια
βελτιστοποίηση (μια διαπραγμάτευση, δηλαδή, ανάμεσα σε μή συγκρίσιμες
Αξίες: Χρηστικότητα, Αισθητική, Οικονομία, Περιβάλλον). Ετούτα άλλωστε τα
ριζικά χαρακτηριστικά την αυτονομούν ξεκάθαρα απ' την Επιστήμη.

Αυτές οι σύντομες υπενθυμίσεις δέν είναι άχρηστες για το θέμα-μας: Η
Τεχνολογία δέν παράγει μόνον «προϊόντα» (ένα νέο τυρί που σπάει την αγορά
λ.χ.), αλλά προσφέρει και «μεθόδους» (πώς ν' αποτυπώσεις θαμμένες
αρχαιότητες, λ.χ., χωρίς να σκάψης κάν). Αμφότερα δε τα ενδεχόμενα μπορούν
να στηρίξουν την αποκέντρωση και τον ντόπιο πολιτισμό, όπως θα θυμίσουμε
λεπτομερέστερα παρακάτω.

Ενα όμως είναι βέβαιο: Πως ετούτα τα ενδεχόμενα δέν μπορούν να πραγματωθούν
αυτομάτως («από μόνα-τους» δηλαδή, ούτε μέσω ενός τυφλού «μηχανισμού
αγοράς»): Απ' τον ορισμό-της η Τεχνολογία ενέχει συνιστώσες πολιτικές που
προϋποθέτουν οτι έχει ενεργοποιηθή μια συλλογική τοποθέτηση από την αρχή,
και μια ευρύτερη αποδοχή στο τέλος.

Θα υποθέσω λοιπόν πως έχει καλλιεργηθή η έμπνευση, κι έχει οργανωθή η
συναίνεση, και τώρα ανιχνεύονται οι τρόποι με τους οποίους η Τεχνολογία (άν
της ζητηθή), θα μπορούσε να στηρίξη τον Ανθρωπο προς όλες τις
συνιστώσες-του.

4 Αν συντάσσαμε έναν κατάλογο «τί κρατάει τον κόσμο στις μεγαλουπόλεις», θα
είχαμε μια περιγραφή των συνθηκών οι οποίες θα έπρεπε να αναιρεθούν,
προκειμένου να επιτευχθή η απο-συγ-κέντρωση. Συγχρόνως, θα μπορούσαμε να
παρατηρήσουμε και τον αντίστοιχο ρόλο της Τεχνολογίας.

Ο πρόχειρος Πίνακας στις διπλανές στήλες, επισημαίνει πράγματι κάμποσες
τέτοιες συμβολές της Τεχνολογίας, κι όχι μόνον στην Διοικητική
(«καποδιστριακή») πλευρά-της.

Τρείς κυρίως πλευρές αυτής της συμβολής αξίζει να υπογραμμισθούν.

α) Η πιό καίρια είναι η δημιουργία θέσεων εργασίας στην Περιφέρεια (primum
vivere). Αλλιώς αερολογούμε.

β) Ο αποκεντρωμένος κάτοικος πρέπει να νοιώθη ασφαλής για την υγεία-του. Κι
έρχεται η σύγχρονη Τεχνολογία να συντρέξη ετούτο το αίσθημα, όπως φαίνεται
και στον Πίνακα.

γ) Τελευταίο αλλ' όχι έσχατο, ο κάτοικος της Περιφέρειας πρέπει να
ικανοποιή την υπαρξιακή ανάγκη-του για αυτοπλήρωση. Εδώ, η συκοφαντημένη
Τεχνολογία έχει χερούλια πολλά να προσφέρη στον Πολιτισμό.

5 Το μείζον ζήτημα βέβαια είναι το ποιός πληρώνει το κόστος όλων αυτών των
παρεμβάσεων: Μια συστηματική ποσοτικοποίηση των οφελημάτων που αναμένονται
σε εθνική κλίμακα απ' την επάνοδο μεγάλων μαζών προς την Περιφέρεια, θα
αποδείκνυε πόσο κερδοφόρος είναι μια τέτοια επιχείρηση. Και θα οδηγούσε σ'
ένα 15ετές πλάνο χρηματοδότησής-της.

</TEXT>
