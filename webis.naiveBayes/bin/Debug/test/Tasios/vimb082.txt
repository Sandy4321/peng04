<CC>

Θ. ΤΑΣΙΟΣ
ΤΟ ΒΗΜΑ, 18-10-1998
Κωδικός άρθρου: B12503B112
</CC>

<TITLE>

                        Οπου τολμούν οι ειρηνοποιοί

Ο Θ.Π. Τάσιος παρουσιάζει ορισμένα συμπεράσματα από τη δημόσια συζήτηση που
 έγινε στην Πνύκα στο πλαίσιο της διεθνούς «Συνάντησης των Αθηνών» με θέμα
                           «Ειρήνη και Ανάπτυξη»

</TITLE>

<TEXT>

Η «Συνάντηση των Αθηνών», μια αρχική πρωτοβουλία του Εθν. Μ. Πολυτεχνείου
υπο την αιγίδα του Ευρωπαϊκού Κοινοβουλίου, είχε φέτος την τύχη να οργανωθή
απ' το Πάντειο Πανεπιστήμιο το οποίο όρισε και το φετινό θέμα «Ειρήνη και
Ανάπτυξη». Στις 11 του περασμένου μήνα, πάνω στην Πνύκα έγινε η εναρκτήρια
συνεδρίαση. Η μεγάλη επιτυχία εφέτος ήταν η σύγχρονη παρουσία δύο νόμπελ
ειρήνης, του νοτιοαφρικανού Ντε Κλέρκ και του ισραηλινού Σιμόν Περές.
Προσωπικότητες παγκοσμίου μεγέθους που, στην πρέπουσα ιστορική στιγμή,
διέθεταν τον τελείως σπάνιο συνδυασμό ηθικού οράματος, πολιτικής
γενναιότητας και οργανωτικού ταλάντου. Και τόλμησαν την Ειρήνη.

Οι εισαγωγικές - τους ομιλίες πάνω στην Πνύκα, ήταν το καλύτερο ιστορικό
συμπλήρωμα στον επιτάφιο του Περικλέους. Είχα την τύχη να προεδρεύω όταν
μίλησε ο Περές, και πρόβλεψα πως την επαύριον όλες οι εφημερίδες του κόσμου
θα γέμιζαν με τα κρυστάλλινα αποφθέγματα ψυχής του Ειρηνοποιού (που μιλούσε
χωρίς χειρόγραφο, χωρίς σημειώσεις). Την πάτησα. Πολύ λίγοι ασχολήθηκαν
μαζί - του! Το ιδεολογικό έλλειμμα της εποχής μετρήθηκε κι επιβεβαιώθηκε
γι' άλλη μια φορά. Ενα με παρηγορεί: Το έλλειμμα ίσως να ήταν το ίδιο και
προχθές, φαινόταν όμως μικρότερο, εξαιτίας του θορύβου που έκαναν οι
στρατευμένοι ειρηνιστές, κάμποσοι απ' τους οποίους υπηρετούσαν ετερογενείς
κοσμοπολιτικές σκοπιμότητες άσχετες με την ειρήνη...

Η βραδιά στην Πνύκα ολοκληρώθηκε με μια δημόσια συζήτηση πάνω στο ίδιο
θέμα. Καί εδώ, ήμασταν τυχεροί: Παρόντες ο Μισέλ Ροκάρ κι η Ντανιέλ
Μιτεράν, ο φινλανδός Εσκο Αχο και ο Γεώργιος Παπανδρέου. Ως συντονιστής
εκείνης της συζητήσεως, ανέλαβα τη δύσκολη ευθύνη να παρουσιάσω ορισμένα
συμπεράσματα από τη συζήτηση, στην καταληκτήρια συνεδρίαση την μεθεπόμενη
ημέρα. Και νόμισα πως τα πρόχειρα αυτά συμπεράσματα μπορεί να ενδιαφέρουν
τους αναγνώστες του «Βήματος» ­ μιας εφημερίδας άλλωστε που παρουσίασε
εκτενέστατες συνεντεύξεις με την Ντανιέλ Μιτεράν και με τον Σιμόν Περές.

1 Επιβεβαιώθηκε η πολλαπλή αλληλεξάρτηση Ειρήνης και Ανάπτυξης. Η ειρήνη
ευοδώνει απευθείας την ανάπτυξη, την οποία μάλιστα την νοήσαμε καί με την
οικονομική καί με την κοινωνική - της έννοια (ως προαγωγή δηλαδή της
κοινωνικής δικαιοσύνης και της δημοκρατίας). Παρατηρήθηκε, πάντως, οτι η
διακρατική ειρήνη δέν εξασφαλίζει από μόνη - της την κοινωνική ανάπτυξη:
Αναφέρθηκαν φοβερές αδικίες και εκμετάλλευση μεγάλων πληθυσμών εν καιρώ
«ειρήνης», καθώς και μια τάση αυξήσεως του ποσοστού κατοίκων του πλανήτη
κάτω απ' το όριο της φτώχειας. Κι όλα τούτα οδηγούν σε μια σημαντική
αστάθεια, που δέν υπηρετεί την ειρήνη μακροπρόθεσμα...

2 Απ' την άλλη πλευρά, η Ανάπτυξη μπορεί να προάγη την Ειρήνη μέσω διαφόρων
μηχανισμών.

 Η ικανοποίηση των βασικών ανθρωπίνων αναγκών μειώνει την επιθετικότητα
των ομάδων και τις καθιστά λιγότερο υποχείριες των στρατοκρατικών σειρήνων.

 Επίσης, οι αναπτυγμένες κοινωνίες (διατηρώντας την ετερότητά - τους)
γίνονται λιγότερο φανατικές με τις ιδιαίτερες θρησκείες και τους
πολιτισμούς - των. Κι έτσι δέν χρησιμοποιούν θρησκευτικά ή πολιτισμικά
υποκατάστατα της πολιτικής ­ υποκατάστατα που οδηγούν σε ρήξεις.

 Αναφέρθηκε επίσης και ο αρνητικός ρόλος μιας ειδικής μορφής ανάπτυξης, η
οποία παρωθεί προς πόλεμον. Πρόκειται για τη βιομηχανία και την διεθνή
εμπορία όπλων σε «φιλειρηνικές» Χώρες...

3 Αναγνωρίσθηκαν νέες μορφές πολεμικών κινδύνων μέσα στο σημερινό
γεωπολιτικό σκηνικό.

α) Η παγκοσμιοποίηση μπορεί ενίοτε να καταλήγη σε εισαγόμενη φτώχεια σ'
ορισμένες Χώρες. Και τούτο προκαλεί επικίνδυνες διακρατικές αστάθειες.

β) Υπάρχει ήδη ένας ακήρυκτος πόλεμος βορρά/νότου σε θέματα περιβαλλοντικής
και πληροφορικής πολιτικής. Υπογραμμίσθηκε ο μυωπικός χαρακτήρας αυτών των
τάσεων.

γ) Η διεθνής εγκληματικότητα και η λεγόμενη τρομοκρατία είναι σήμερα ικανές
να ενθαρρύνουν ή και να προκαλέσουν τοπικούς πολέμους.

δ) Η έλλειψη πόσιμου νερού και άλλων βασικών αγαθών σ' ορισμένες περιοχές
του πλανήτη ενδέχεται να γίνη πρόξενος τοπικών συρράξεων.

ε) Πολιτισμικές αντιθέσεις (γνήσιες ή, συνήθως, ψευδεπίγραφες) απειλούν την
ειρήνη ­ και τούτο δέν συμβαίνει για πρώτη φορά στην Ιστορία...

Ετσι, οι ειρηνιστικές οργανώσεις (όσες απόμειναν μετά την αποφενάκιση που
μεσολάβησε) οφείλουν να αναπροσαρμόσουν την πολιτική - τους ενόψει αυτών
των νέων κινδύνων.

4 Συζητήθηκαν διάφορα μέσα για την σύγχρονη προαγωγή Ειρήνης και Ανάπτυξης.

(i) Δάσκαλοι και ΜΜΕ οφείλουν να αναλάβουν πρωτοβουλίες να παρουσιάζουν την
Ιστορία με την πανανθρώπινη διάστασή - της, αδιαστρέβλωτη από εθνικιστικές
ή θρησκευτικές παραμορφώσεις. Ο ρόλος της UNESCO στην υποστήριξη τέτοιων
πρωτοβουλιών είναι θεμελιώδης.

(ii) Οφείλομε να ενθαρρύνωμε τις Αλληλεξαρτήσεις εθνικών ομάδων και λαών,
στο επίπεδο της οικονομίας, της επιστήμης των τεχνικών έργων και των
υπηρεσιών. Ετσι θα δυναμώση ο ιστός ενός συνεχούς διεθνικού μέσου που θ'
αποθαρρύνη τις συρράξεις.

(iii) Προτάθηκε η θέσπιση ενός διεθνούς «Συμβουλίου Οικονομικής Ασφαλείας»
για να αμβλύνη τις δυνητικές αστάθειες που προκαλούνται απ' την
Παγκοσμιοποίηση. Η ανθρώπινη αλληλεγγύη οφείλει να αναβαθμισθή ως αξία και
ανθρώπινο δικαίωμα.

(iv) Η επέκταση της Δημοκρατίας οφείλει να επιζητηθή με ειρηνικά μέσα
(εκπαιδευτικά, πολιτικά, οικονομικά) ως βασικού σωτήριου για την Ειρήνη
θεσμού. Ετσι θα μειωθή δραστικά ο επικίνδυνος ρόλος των τοπικών δικτατόρων
ως δυνητικών πολεμοκαπήλων.

(v) Οι αποτρεπτικοί των πολέμων μηχανισμοί των διεθνών Οργανισμών πρέπει να
ενισχυθούν, υπο τον όρον οτι οι αποφάσεις θα λαμβάνωνται μέσω κατάλληλων
διεθνών δημοκρατικών διαδικασιών.

(vi) Μεγάλες πολιτιστικές και αθλητικές διοργανώσεις μπορεί να
χρησιμοποιούνται ως ειρηνοποιά όργανα. Οι Ολυμπιακοί Αγώνες «Αθήνα 2004» θα
είναι μια τέτοια ευκαιρία.

5 Οι συμμετασχόντες στη δημόσια συζήτηση στην Πνύκα θεωρούν οτι η καλύτερη
προσφορά στην παγκόσμια Ειρήνη και την πολυδιάστατη Ανάπτυξη είναι το
ζωντανό παράδειγμα των δυό μεγάλων ειρηνοποιών που μίλησαν στη «Συνάντηση
των Αθηνών», του Ντε Κλέρκ δηλαδή και του Σιμόν Περές. Οι πολίτες της Γής
καλούνται να βιώσουν την τόλμη των δύο αυτών ανδρών, να εμπνευσθούν απ'
αυτούς και να καταπολεμήσουν την πολιτική μυωπία που οδηγεί στον πόλεμο και
τη φτώχεια.

</TEXT>
