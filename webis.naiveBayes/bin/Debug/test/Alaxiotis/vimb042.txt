<CC>

Σ. ΑΛΑΧΙΩΤΗΣ
ΤΟ ΒΗΜΑ, 25-10-1998
Κωδικός άρθρου: B12504B092
</CC>

<TITLE>


                  Από το βιομόριο RNA στην κυτταρική ζωή

</TITLE>

<TEXT>

Η αιτιοκρατική λογική του Κρίτωνα τον είχε φέρει σε ένα επίπεδο ανάλυσης
της ζωής, έξω από ψευδαισθήσεις και μεταφυσικές προσεγγίσεις. Δεν ήξερε αν
τελικά αυτό ήταν καλό ή κακό για τον ίδιο. Ηταν βέβαιος όμως ότι έτσι
προσήγγιζε καλύτερα την αλήθεια. Και σ' αυτή τη ζωή είναι τόσο σπάνια αυτή
η αλήθεια.

­ Σας είπα αρκετά ως τώρα για το πώς γεννήθηκε το πρωτοκύτταρο, άρχισε πάλι
απευθυνόμενος στους φίλους του ο Κρίτων. Τα 'παμε απλά και αφαιρετικά για
να πάρετε μια γεύση. Γι' αυτό τώρα πιστεύω ότι είστε πιο ώριμοι να
εμβαθύνουμε περισσότερο στο θέμα μας. Ενα θέμα που προσεγγίζεται με
υποθέσεις, αλλά και με επί μέρους πειράματα. Γι' αυτό σήμερα θα σας μιλήσω
για τη χημική εξέλιξη της ύλης, η οποία οδήγησε στην κυτταρική ζωή, κοντά
στα τέσσερα περίπου δισεκατομμύρια χρόνια πριν.

Η χημική αυτή εξέλιξη πέρασε από ένα στάδιο κατά το οποίο ένα βιομόριο που
σχηματίστηκε, το RNA, μόνο του στην αρχή εκτελούσε όλες τις λειτουργίες των
σύγχρονων μακροβιομορίων RNA, DNA και πρωτεϊνών. Το πώς έγινε το μεγάλο
συμβάν της πρώτης ζωής εξακολουθεί να είναι θέμα επιστημονικής διαμάχης και
διαφορετικών απόψεων. Αλλά χάρη στις προόδους σύγχρονων επιστημονικών
κλάδων, όπως της Γενετικής, της Κυτταρικής και Μοριακής Βιολογίας, της
Βιοχημείας και της Οργανικής Χημείας, οι επιστήμονες έχουν αποκτήσει πολλές
εμπειρίες και το όλο θέμα έχει πάψει πια να κινείται στη σφαίρα της θολής
συζήτησης.

Για να προσεγγίσουμε λοιπόν τη χημική προέλευση των πρώτων βιομορίων
απαραίτητων για τη δημιουργία του πρωτοκυττάρου θα πρέπει να σας πω ότι ήδη
είχε χρησιμοποιηθεί από πολύ νωρίς ο όρος «Οργανική» Χημεία για να τονίσει
το μέρος εκείνο της Χημείας που ασχολείται με ουσίες οι οποίες παράγονται
από τους ζωντανούς οργανισμούς. Σήμερα είναι αποδεκτό ότι η Οργανική Χημεία
δεν είναι τίποτε άλλο από τη Χημεία του άνθρακα.

Αξίζει επίσης να σας πω ότι η πρώτη οργανική ένωση που συντέθηκε στο
εργαστήριο ήταν η ουρία, από τον Friedrich Wehler το 1928, και ήταν η πρώτη
απόδειξη ότι δεν απαιτείται καμιά ζωτική δύναμη (vital force) για τις
συνθέσεις οργανικών ενώσεων. Και αυτό το λέω γιατί ως τότε επικρατούσε η
τελολογική βιταλιστική άποψη για το αντίθετο. Η οριστική απομυθοποίηση της
Οργανικής Χημείας επετεύχθη με την εξερεύνηση του Διαστήματος.

Γιατί η ανάπτυξη της φασματοφωτομετρικής ανάλυσης έδειξε ότι το κοσμικό
διάστημα διαπερνάται από ένα εξαιρετικά λεπτό νέφος από μικροσκοπικά
σωματίδια που συνιστούν τη διαστρική σκόνη και αποτελούν ποικίλους
συνδυασμούς άνθρακα, υδρογόνου, οξυγόνου, αζώτου και, σε μερικές
περιπτώσεις, θείου και πυριτίου. Τα σωματίδια αυτά είναι υψηλής
δραστικότητας ελεύθερες ρίζες και μικρά μόρια που δύσκολα θα μπορούσαν να
μείνουν άθικτα και αδρανή σε συνθήκες όπως της Γης. Αντίθετα, θα μπορούσαν
να αντιδράσουν και να σχηματίσουν περισσότερο σταθερές ενώσεις, τυπικές
οργανικές ουσίες, πολλές από τις οποίες είναι όμοιες με ουσίες που έχουν
βρεθεί στους ζωντανούς οργανισμούς.

Το ότι μια τέτοια χημική διαδικασία έχει γίνει φαίνεται από την παρουσία
αμινοξέων αλλά και άλλων βιολογικής σημασίας ουσιών σε ουράνια σώματα, όπως
π.χ. στον μετεωρίτη που έπεσε το 1969 στο Murchison της Αυστραλίας ή στον
κομήτη του Halley, ο οποίος θα μπορούσε να αναλυθεί με ειδικά όργανα που θα
φέρει ένα διαστημόπλοιο, κατά ένα πρόσφατο πέρασμά του κοντά στη Γη.

Για να ξαναγυρίσουμε όμως στον άνθρακα, στον οποίο δίνουμε τόση σημασία,
πρέπει να πούμε ότι η δομή του ατόμου του είναι τέτοια που το κάνει χημικά
πολύ πιο πλούσιο από άλλα στοιχεία και άρα ικανότερο να στηρίξει τη ζωή
μέσα από τις μοναδικές ιδιότητές του. Και σύμφωνα με τη θεωρία των
πιθανοτήτων θα έπρεπε τα πρώτα δομικά συστατικά της ζωής να προήλθαν μέσα
από τους κανόνες της θερμοδυναμικής, όπως έγινε και με όλες τις φυσικές
χημικές ουσίες.

Αξίζει στο σημείο αυτό να ξαναθυμηθείτε το πείραμα του Miller που συνέθεσε
αμινοξέα με προβιοτικές συνθήκες στο εργαστήριο και να σας συμπληρώσω ότι ο
μετεωρίτης του Murchison (της Αυστραλίας) περιέχει τα ίδια αμινοξέα και
στις ίδιες αναλογίες με αυτά που συνέθεσε ο Miller. Το γεγονός αυτό είναι
ιδιαίτερης σημασίας για τη χημική εξέλιξη και γι' αυτό το πείραμα του
Miller οριοθέτησε ουσιαστικά και τα γενέθλια ενός νέου κλάδου της Χημείας,
της αβιοτικής Χημείας που προσφέρει πολλά στην κατανόηση του μυστηρίου των
μυστηρίων.

Ο Κρίτων τελείωσε την ανάλυσή του κι αυτή τη φορά, γιατί η όμορφη παρέα
είχε αρχίσει να κουράζεται. Θα συνέχιζε έτσι κι αλλιώς στην επόμενη
συνάντηση. Το ενδιαφέρον εξακολουθούσε να είναι μεγάλο. Ενα μικρό διάλειμμα
διαλογισμού ήρθε αυθόρμητα και ο φίλος μας προσπαθούσε να δει τον δικό του
ρόλο μέσα στο κοσμοείδωλο που προσέφερε στους άλλους. Μια δύσκολη στ'
αλήθεια προσπάθεια αυτογνωσίας.

</TEXT>
