<CC>

Σ. ΑΛΑΧΙΩΤΗΣ
ΤΟ ΒΗΜΑ, 21-06-1998
Κωδικός άρθρου: B12486B081
</CC>

<TITLE>

                Ποιος θα πληρώσει τα σπασμένα της σύρραξης

</TITLE>

<TEXT>

Η σύρραξη των εχθρικών δυνάμεων προκάλεσε εκατέρωθεν ανυπολόγιστες
απώλειες! «Πελταστές» εναντίον κρανοφόρων και τανάπαλιν. Ασθενοφόρα και
πυροσβεστικά εν δράσει. Επιστράτευση όλων των ΜΜΕ και η τηλεθέαση στα ύψη.
Μόνο το CNN απουσίαζε από την απευθείας σύνδεση του πολέμου του κόλπου.
Ενός κόλπου που δεν έπιασε· γιατί ηττήθηκαν όλοι κατά κράτος· και κυρίως το
κράτος, καθώς νικητής βγαίνει η θλίψη και η απογοήτευση, η απορία και η
απόγνωση. Η παιδεία στην πιο εφιαλτική της μορφή· γυμνή, απάνθρωπη,
πολεμοχαρής· και όλα αυτά να καταλήγουν σε ένα ανεξέλεγκτο, θλιβερό
«γιατί».

Γιατί να επιβληθεί αυτός ο διαγωνισμός τώρα, αφού δεν ήταν ακόμη ώριμες οι
κοινωνικές συνθήκες; Γιατί να μετατραπούν τα εξεταστικά κέντρα σε πεδία
μαχών; Γιατί να περάσει αυτή τη βάναυση περιπέτεια η ελληνική κοινωνία και
πρωτίστως τα παιδιά μας; Δεν υπήρχαν άλλες λύσεις για την εφαρμογή του νέου
συστήματος; Δεν υπήρχαν άλλοι τρόποι αντίδρασης της αντιμαχόμενης πλευράς;
Επρεπε οι αδιόριστοι εκπαιδευτικοί ή οι άλλοι συμμετέχοντες ενδιαφερόμενοι
να υβρίζουν και να ξυλοκοπούν συναδέλφους τους, να προκαλέσουν
εμφυλιοπολεμική ατμόσφαιρα και να διδάξουν την επιθετικότητα και την
αναρχία; Επρεπε οι μαθητές - θεατές να πάρουν αυτό το μάθημα; Και όταν
διδάσκονται τέτοιου είδους πρακτικές τι μέλλει γενέσθαι με τους ίδιους;
Ποιος θα τους πείσει αύριο, αν πράξουν ανάλογα, ότι αυτά δεν είναι τα
δέοντα;

Θλίβεται ο κάθε σκεπτόμενος πολίτης για αυτό το κατάντημα, το οποίο θα
μπορούσε να έχει αποφευχθεί αν τη θέση της επιθετικότητας και της
αλαζονείας κατελάμβαναν ο ουμανισμός και η σεμνότητα, που εξ ορισμού
ανήκουν στον χώρο που καλλιεργείται η παιδεία. Γιατί στις εξετάσεις αυτές
απέτυχε παταγωδώς η παιδεία μας. Γιατί δεν έπρεπε να δώσει αυτές τις
εξετάσεις. Μπορούσε να περάσει τη δοκιμασία της αλλαγής, της κατάργησης
δηλαδή της επετηρίδας, με άλλον τρόπο. Και οι εξετάσεις να έρθουν αργότερα,
όταν θα έχει εκπαιδευτεί η παιδεία μας στο νέο σύστημα.

Ποιος είναι ο τρόπος; Μα υπάρχουν πολλοί τρόποι αξιολόγησης. Σε ένα αρχικό
στάδιο εφαρμογής θα μπορούσαν να αξιοποιηθούν παράμετροι γενικά αποδεκτές,
όπως ο βαθμός του πτυχίου, οι μεταπτυχιακοί τίτλοι, η εμπειρία, ο χρόνος
αποφοίτησης, η προτίμηση άγονων περιοχών και μεθοριακών ή νησιωτικών
σχολείων και πολλά άλλα συγκροτώντας μια φόρμουλα αξιολόγησης, που θα
οδηγούσε σε μια σειρά κατάταξης, η οποία θα συνιστούσε εν πολλοίς μιαν
αξιοκρατική αντιμετώπιση. Και στα δύο χρόνια δοκιμής του εκπαιδευτικού να
υπάρξει ειδική αξιολόγηση, η οποία θα οδηγούσε ή όχι στη μονιμοποίησή του.
Και όταν το σύστημα αυτό παγιωνόταν, τότε θα μπορούσαν να σχεδιαστούν και
λεπτομερέστερες εξαρχής ειδικές εξετάσεις για εκπαιδευτικούς και όχι
εξετάσεις γνώσεων για την επιστήμη, στην οποία τα πανεπιστήμια είχαν κάνει
ήδη αυτές τις εξετάσεις.

Τώρα όμως τι έγινε; Μια «επαναστατική» μεταρρύθμιση, στην οποία οι
διαφωνούντες απάντησαν με «επανάσταση». Και σε μια δημοκρατική χώρα τέτοιες
«επαναστάσεις» δεν χωρούν. Γιατί Δημοκρατία σημαίνει συνεννόηση με διάλογο
και επιχειρήματα, όχι πειθώ διά ροπάλου, προερχομένου εκατέρωθεν. Και εκεί
έχασαν και οι εμπλακέντες εκπαιδευτικοί, οι οποίοι, αφού δεν έπεισαν τον
υπουργό με τα επιχειρήματά τους, θα μπορούσαν να αντιδράσουν ειρηνικά, με
μια καθιστική διαμαρτυρία π.χ., με μια υπερβατική έξυπνη ενημέρωση της
κοινωνίας, η οποία αμήχανη τους έβλεπε να διδάσκουν την «πολεμική τέχνη»
και να διερωτάται για την τύχη των παιδιών της.

Η «επαναστατική» πρακτική έχει το νόημά της όταν ο «επαναστατών» κινείται
για το συμφέρον του λαού, του συνόλου. Πώς όμως να πεισθεί ο λαός, όταν η
δωρεάν παιδεία καταβροχθίζεται από την παραπαιδεία και τα ακριβοπληρωμένα
ιδιαίτερα μαθήματα, μια ευθύνη που πιθανόν να επιμερίζεται και σε πολλούς
«επαναστάτες»;

Οταν η δουλειά στα σχολεία γίνεται για πολλούς αγγαρεία; Και όταν τα παιδιά
μας δεν επηρεάζονται όσο θα έπρεπε από το παιδαγωγικό τους περιβάλλον, το
οποίο υποβαθμίζεται επικίνδυνα.

Ποιος θα πληρώσει λοιπόν αυτή τη διχαστική πρακτική, την οποία ανέδειξε ο
περιβόητος διαγωνισμός; Τα παιδιά μας και η κοινωνία μας. Γι' αυτό από αυτή
τη μάχη δεν κέρδισε κανένας. Γι' αυτό δεν έπρεπε να δοθεί. Γι' αυτό δεν
έπρεπε να κονταροχτυπηθούν οι αντίπαλοι πάνω στις πλάτες των άμοιρων για
πολλοστή φορά μαθητών, οι οποίοι πάνω στην κρίσιμη ηλικία τους πήραν άθελά
τους ένα μάθημα που θα το θυμούνται σε όλη τους τη ζωή και θα διερωτώνται
πώς χάθηκε, έξω από τα εξεταστικά κέντρα, η παιδαγωγική ευαισθησία και ο
ανθρωπισμός, αυτά τα ιδανικά για τα οποία αξίζει η ζωή.

Γι' αυτό θλίβομαι που έγινα μάρτυρας αυτής της ανιστόρητης ιστορικής
καταγραφής για την παιδεία μας. Θλίβομαι γιατί η παιδεία μας εστάλη στο
μέτωπο να πολεμήσει «βάρβαρους» συναδέλφους, αντί που έπρεπε να σταλεί στις
τάξεις των μαθητών να διδάξει την αγάπη. Θλίβομαι γιατί η παιδεία μας
έδειξε δείγμα βαρβαρότητας, αντί να είναι το λειτούργημα που το Σύνταγμα
επιβάλλει. Θλίβομαι που τραυματίσαμε το συναίσθημα και τη σκέψη της
αυριανής γενιάς του τόπου μας.

Θλίβομαι που το πείσμα νίκησε τη σοφία, η οποία έπρεπε να χαρακτηρίζει
όλους τους πρωταγωνιστές. Θλίβομαι που σκοτώσαμε την ελπίδα, που
τραυματίσαμε την αισιοδοξία του λαού μας. Θλίβομαι που για μιαν ακόμη φορά
διαπιστώνω ότι το θαύμα του ελληνικού έθνους είναι που υπάρχει ακόμη!

</TEXT>
