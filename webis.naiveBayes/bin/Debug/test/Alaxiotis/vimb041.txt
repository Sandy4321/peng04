<CC>

Σ. ΑΛΑΧΙΩΤΗΣ
ΤΟ ΒΗΜΑ, 08-11-1998
Κωδικός άρθρου: B12506B092
</CC>

<TITLE>


                           Η αρχική ύλη του RNA

</TITLE>

<TEXT>

Ο ΑΠΟΗΧΟΣ των εκλογών είχε χαθεί μέσα στην ασημαντότητά του. Και η
ρομαντική παρέα, που επέμενε, αντίθετα στο ρεύμα της εποχής, να συλλογάται
και να προβληματίζεται, ήθελε να μάθει περισσότερα για το κοσμοείδωλο που ο
Κρίτων οικοδομούσε κάθε φορά που άρχιζαν την κουβέντα· μεγάλη υπόθεση
άλλωστε η κατανόηση της ύπαρξής μας και της προέλευσή μας.

­ Σας έλεγα για τη χημική εξέλιξη, την προηγούμενη φορά, που πέρασε από ένα
στάδιο δημιουργίας του RNA, που μόνο του εκτελούσε όλες τις λειτουργίες των
σύγχρονων μακροβιομορίων. Αυτός ο κόσμος του RNA προτάθηκε ως υπόθεση το
1986 από τον Gilberd στο Harvard για να υποδείξει ένα υποθετικό στάδιο στην
ανάπτυξη της ζωής. Σε αυτό το στάδιο, μόρια RNA και άλλοι χημικοί
παράγοντες αποτελούσαν ένα ικανοποιητικό σύνολο ενζύμων, τα οποία
εκτελούσαν όλες τις απαραίτητες χημικές αντιδράσεις, που ήταν αναγκαίες για
τις πρώτες κυτταρικές δομές. Σήμερα, η υπόθεση αυτή έχει μετεξελιχθεί
σχεδόν σε δόγμα, σύμφωνα με το οποίο στην εξέλιξη της ζωής υπήρξε ένα
στάδιο όπου το RNA ήταν το κυρίαρχο βιολογικό μακρομόριο.

Καταλαβαίνω ότι θέλετε επιχειρήματα· γι' αυτό προχωρώ αμέσως σε αυτό,
τόνισε με αυτοπεποίθηση ο Κρίτων. Σας θυμίζω λοιπόν ότι ένα κύτταρο σήμερα
χρησιμοποιεί τέσσερις κύριες κλάσεις βιομορίων: νουκλεϊνικά οξέα (DNA και
RNA), πρωτεΐνες, υδατάνθρακες και λίπη. Η διαμάχη για τα πρώιμα βιομόρια
περιορίζεται στα νουκλεϊνικά οξέα και στις πρωτεΐνες. Για να δούμε ποιο από
αυτά τα μόρια ήταν το σημείο έναρξης της ζωής, θα πρέπει να εστιάσουμε την
προσοχή μας στις λειτουργίες που επιτελούν στους οργανισμούς σήμερα.

Ετσι, οι πρωτεΐνες είναι οι κύριοι δομικοί και λειτουργικοί παράγοντες του
κυττάρου. Οι δομικές πρωτεΐνες, π.χ., συμμετέχουν στις δομές όλων των μερών
του κυττάρου, ενώ οι καταλυτικές πρωτεΐνες, τα ένζυμα, εκτελούν όλες τις
χιλιάδες χημικές αντιδράσεις που γίνονται μέσα στο κύτταρο και είναι
απαραίτητες για να είναι το κύτταρο εν ζωή. Ωστόσο, οι πρωτεΐνες δεν
μπορούν να αυτοδιπλασιασθούν. Την ιδιότητα αυτή την έχουν τα νουκλεϊνικά
οξέα, και κυρίως το DNA, στο οποίο είναι αποθηκευμένη η γενετική πληροφορία
σε όλους τους σύγχρονους οργανισμούς.

Κάνοντας μια μικρή παρένθεση σε αυτό το σημείο, θα πρέπει να σας ξαναπώ ότι
κάθε οργανισμός στον πλανήτη μας χαρακτηρίζεται από τις ιδιότητες της
αυτοδιατήρησης (διατηρεί την ατομικότητά του για ένα χρονικό διάστημα, όσο
ζει) και της αυτοαναπαραγωγής (έχει τη δυνατότητα να παράγει απογόνους του
ίδιου είδους). Οι ιδιότητες αυτές εξαρτώνται από τις τέσσερις κύριες
κλάσεις βιομορίων που προαναφέραμε, καθώς και από πολλές άλλες απλές
χημικές ουσίες, όπως λ.χ. το νερό. Ο ρόλος των πρωτεϊνών στην αυτοδιατήρηση
του οργανισμού είναι κυρίαρχος. Παρ' όλα αυτά, πολλές πρωτεΐνες
καταστρέφονται και ξαναφτιάχνονται στη διάρκεια της ζωής του κυττάρου. Γι'
αυτό απατείται ένας μηχανισμός, ο οποίος θα τροφοδοτεί το κύτταρο συνεχώς
με τις απαραίτητες πρωτεΐνες και θα πρέπει να μεταβιβάζεται στους
απογόνους. Η πληροφορία αυτή περιέχεται στο γενετικό υλικό. Και σήμερα,
όταν αναφερόμαστε στους όρους Γενετική ή γονίδιο, αμέσως σκεπτόμαστε το
DNA, τον χημικό φορέα δηλαδή της κληρονομικότητας, αν και σε μερικούς ιούς
φορέας της γενετικής πληροφορίας είναι το RNA.

Ξαναγυρνώντας στον αρχικό προβληματισμό μας για την προέλευση του πρώτου
κυρίαρχου βιομορίου, πρέπει να σας πω ότι το DNA, το RNA και οι πρωτεΐνες
είναι αλληλοεξαρτώμενα μόρια στο σύγχρονο κύτταρο. Το DNA, π.χ., είναι η
πηγή της γενετικής πληροφορίας, αλλά δεν μπορεί να εκτελέσει καταλυτικές
λειτουργίες, ούτε καν να αυτοδιπλασιασθεί μόνο του. Ο πρωτεΐνες, από την
άλλη, μπορούν να έχουν καταλυτικές ιδιότητες, να ελέγχουν δηλαδή βιοχημικές
αντιδράσεις, αλλά δεν μπορούν να συντεθούν χωρίς τη γενετική πληροφορία που
είναι κωδικοποιημένη στο DNA.

Ετσι, ένα πιθανό σενάριο για την έναρξη της ζωής θα ήταν εκείνο που θα
βασιζόταν στη δυνατότητα ταυτόχρονης εξέλιξης των δύο κατηγοριών μορίων,
DNA και πρωτεϊνών, που καλύπτουν την πληροφοριακή και τη λειτουργική
δυνατότητα. Αυτό το σενάριο όμως είναι περίπλοκο. Μια εναλλακτική υπόθεση
θα μπορούσε να βασισθεί στο γεγονός ότι ένα από τα βιομόρια θα μπορούσε να
επιτελεί ποικίλες δράσεις. Και οι θεωρητικοί ερευνητές έστρεψαν την προσοχή
τους στο RNA για το οποίο ανακαλύφθηκε στη συνέχεια, τέλος της δεκαετίας
του '70, ότι έχει και καταλυτική δυνατότητα. Η προσοχή στο μόριο αυτό
βασίσθηκε στο ότι είναι προσαρμόσιμο και ότι πρέπει να είναι πολύ πρώιμο.
Γι' αυτό θεωρείται σήμερα δυνατόν να ήταν η αρχική γενετική ύλη RNA, στο
οποίο συνυπήρξε η πληροφοριακή ιδιότητα μαζί με τη δυνατότητα να καταλύει
τη σύνθεση όμοιων αλυσίδων RNA.

Η αναψηλάφηση των πρώιμων εκείνων γεγονότων στον πλανήτη μας γέμιζε
ενθουσιασμό και δέος την παρέα. Και η συζήτηση για τα υπαρξιακά αυτά
προβλήματα της ζωής απομάκρυνε, έστω και λίγο, από τη σκέψη τους τα δικά
τους υπαρξιακά προβλήματα. Ηταν και αυτό ένα κέρδος που μόνο η σκέψη και η
γνώση προσφέρει.


</TEXT>
