<CC>

Σ. ΑΛΑΧΙΩΤΗΣ
ΤΟ ΒΗΜΑ, 24-05-1998
Κωδικός άρθρου: B12482B101
</CC>

<TITLE>


                   Το βιοτεχνολογικό κουτί της Πανδώρας

</TITLE>

<TEXT>

ΚΑΙΡΟΣ ήταν να ενδιαφερθεί σθεναρά η κοινωνία για όλους αυτούς τους
νεωτερισμούς που δημιουργούν τα ανά τον κόσμο εργαστήρια Γενετικής,
παρατήρησε ο Κρίτων, ο ανήσυχος βιολόγος που παρακολουθούσε τη σχετική
διάλεξη στην κατάμεστη αίθουσα μιας επαρχιακής πόλης.

­ Βέβαια είναι παρήγορο, συμπλήρωσε ο ομιλητής, που ο πολίτης
ευαισθητοποιείται για όλα αυτά τα καυτά και επίκαιρα θέματα, για το τι
σημαίνει η κλωνοποίηση ακόμη και του ανθρώπου, η γονιδιακή θεραπεία, η
τεχνητή γονιμοποίηση, οι προεκτάσεις από τη χαρτογράφηση του ανθρωπίνου
γονιδιώματος, οι γενετικά τροποποιημένοι οργανισμοί και πολλά άλλα. Γιατί η
πορεία της κάθε μορφής έρευνας που έχει άμεση απήχηση στην κοινωνία
εξαρτάται εν πολλοίς από την αντίδραση της κοινωνίας, των πολιτών, οι
οποίοι μπορούν να ενθαρρύνουν ή να αποθαρρύνουν μια κατεύθυνση.

­ Θα σας παρακαλούσα να μείνουμε λίγο παραπάνω στους γενετικά
τροποποιημένους οργανισμούς, κύριε καθηγητά. Εγώ είμαι αγρότης και
ενδιαφέρομαι να μάθω για το τι θα καλλιεργώ σε λίγο, για το αν θα είμαι
συνένοχος σε ένα πείραμα που παραβιάζει τη φύση, για το αν θα αφήσω μια
κάλπικη παρακαταθήκη στα παιδιά μου· με ανησυχούν όλα αυτά που ακούγονται.

­ Είναι πολύ σπουδαίο το ενδιαφέρον σας αλλά και συγκινητικό και μου δίνει
την ευκαιρία να αναπτύξω λίγο παραπάνω αυτό το σημείο και να σας πω ότι ως
γενική αρχή η γνώση είναι από κάθε άποψη καλό. Ωστόσο, η γοργή ανάπτυξη της
Τεχνολογίας Τροφίμων όπως και της Βιοτεχνολογίας και συγκεκριμένα η
δημιουργία γενετικά τροποποιημένων οργανισμών με επιθυμητά χαρακτηριστικά,
όπως λ.χ. τομάτες που δεν σαπίζουν εύκολα, σιτάρι με γονίδια φουντουκιού,
σπαράγγια με γονίδια αρουραίου, ψάρια με γονίδια ανθρώπου και ό,τι άλλο
φανταστείτε, τείνει να αλλάξει τις διατροφικές μας συνήθειες με επιπτώσεις
που δεν έχουν ακόμη καθοριστεί. Γιατί οι άνθρωποι, όπως λέει ο Feurbach,
«είναι ό,τι τρώνε» και με αυτό το πνεύμα είναι σαφές ότι ένας υγιεινός
τρόπος διατροφής παίζει ρόλο στην αναβάθμιση της ποιότητας ζωής. Και αυτό
μπορεί να επιτευχθεί αν η σύγχρονη Βιοτεχνολογία έχει σωστή κατεύθυνση, αν
είναι ένα πιθάρι της Πανδώρας και όχι ένας ασκός του Αιόλου.

­ Μα πώς μπορεί να οριοθετηθεί αυτή η ορθότητα, όταν έρχονται οι διάφορες
ευρωπαϊκές ντιρεκτίβες που είναι σχεδόν υποχρεωτικές για τα κράτη - μέλη
και πώς μπορούμε εμείς οι γεωπόνοι να ασκήσουμε επιστημονική πολιτική;

­ Πράγματι το 5ο πρόγραμμα - πλαίσιο της Ευρωπαϊκής Ενωσης για την Υγεία
και τη Διατροφή δίνει ιδιαίτερη σημασία στη δράση «ο έμβιος κόσμος και το
οικοσύστημα». Ο 258/97/EEC κανονισμός επιτρέπει την έκθεση των ευρωπαίων
καταναλωτών στη νέα κατηγορία τροφίμων, στα νεοφανή τρόφιμα που προέρχονται
από γενετικά τροποποιημένους οργανισμούς, τα οποία βέβαια δεν θα πρέπει να
θέτουν σε κίνδυνο τον καταναλωτή. Ο ίδιος κανονισμός αναγνωρίζει το
δικαίωμα του καταναλωτή να αναγνωρίζει τα νεοφανή τρόφιμα, τα οποία θα
πρέπει να έχουν ειδική σήμανση, με αρκετές πληροφορίες για την παραγωγή
τους. Εξάλλου ο προβληματισμός για αυτή τη σήμανση είχε ξεκινήσει από το
1990, σε ένα συνέδριο που έγινε στη Γένοβα από τον FAO (Food and
Agriculture Organization) και τον WHO (World Health Organization).

Ωστόσο αυτή η σήμανση δεν έχει γίνει πράξη· και αυτό είναι ανησυχητικό·
όπως ανησυχητικό είναι και το γεγονός ότι υπάρχει απαράδεκτη βιασύνη από
τις εταιρείες, οι οποίες θέλουν να μονοπωλήσουν τα νεοφανή προϊόντα, με
σκοπό να μετατραπούν σε υπερδυνάμεις. Μια βιασύνη απελευθέρωσης στο εμπόριο
αυτών των προϊόντων, που χαρακτηρίζεται από την έλλειψη εξαντλητικού
ελέγχου των πιθανών αλλεργικών και τοξικών επιπτώσεών τους. Και δεν υπάρχει
κανένας λόγος να δοκιμαστεί το κάθε προϊόν πάνω στον καταναλωτή.

­ Για αυτό θα πρέπει να επιμορφωθεί ο κόσμος, συμπλήρωσε ένας δάσκαλος.

­ Βέβαια η σχετική επιμόρφωση του καταναλωτή είναι επιβεβλημένη. Αλλωστε τα
πάντα ανάγονται στο επίπεδο της παιδείας. Γιατί στην εποχή της γνώσης και
της τεχνογνωσίας πρέπει να γνωρίζουμε όλοι ότι υπάρχει η δυνατότητα
αντικατάστασης ενός συστατικού με ένα άλλο, προερχόμενο από γενετικά
τροποποιημένο οργανισμό, σε ένα ευρύ φάσμα προϊόντων και αυτό να σημαίνει
πιθανή αύξηση των αλλεργικών αντιδράσεων. Είναι όμως αλήθεια ότι η σύγχρονη
Βιοτεχνολογία που αφορά την παραγωγή νέων τροφίμων υπόσχεται πολλά, καθώς
προσπαθεί να αποκαταστήσει την αποτυχία της πράσινης επανάστασης και να
απαλύνει το πρόβλημα της πείνας, το οποίο γιγαντώνεται από την άδικη και
άνιση κατανομή των πόρων στον πλανήτη μας. Ποιο όμως θα είναι το τίμημα και
ποιες οι επιλογές; Θα προηγηθεί π.χ. ως προτεραιότητα η αναγκαιότητα μιας
μεγάλης παραγωγικότητας γενετικά τροποποιημένης σοδειάς ή η αειφορία και η
εκμηδένιση του ρίσκου διατάραξης της ισορροπίας ενός οικοσυστήματος; Θα
κάνει τελικά ασφαλέστερα τα τρόφιμα;

Μια ενδιαφέρουσα συζήτηση που δεν έπαιρνε τέλος και αντικατόπτριζε την
ανησυχία αλλά και την απαίτηση του ακροατηρίου να γνωρίζει και να έχει λόγο
για την πορεία της επιτελούμενης βιοτεχνολογικής επανάστασης. Μια παρήγορη
νότα στην κακόφωνη συμφωνία της άχαρης καθημερινότητας. Μια διαπίστωση για
το αξιέπαινο πολιτιστικό έργο που προσφέρουν οι πνευματικοί μας άνθρωποι
στην επαρχία. πρόεδροι ΤΕΙ, σύλλογοι καθηγητών, πολιτιστικοί και
φιλολογικοί σύλλογοι, οργανισμοί τοπικής αυτοδιοίκησης, όλοι με μεγάλη
ευαισθησία για τα μηνύματα των καιρών. Και ο ομιλητής με χαρά να παίρνει
κάθε φορά τον δρόμο για να ανταποκριθεί σε αυτό το κάλεσμα. Κατερίνη,
Λαμία, Καστέλλι, Ηράκλειο, Λιβαδειά μέσα σε λίγες εβδομάδες είχαν αναδείξει
σε κυρίαρχο θέμα συζήτησης τα τεκταινόμενα που απασχολούν όλο τον προηγμένο
κόσμο. Τους αξίζουν ειλικρινή συγχαρητήρια.


</TEXT>
