<CC>

Σ. ΑΛΑΧΙΩΤΗΣ
ΤΟ ΒΗΜΑ, 04-10-1998
Κωδικός άρθρου: B12501B062
</CC>

<TITLE>


               Διερευνώντας την προέλευση του πρωτοκυττάρου

 </TITLE>

<TEXT>

Οπλισε τη φαντασία του ο Κρίτων για να δημιουργήσει μια κατανοητή ιστορία
της εμφάνισης του πρωτοκυττάρου στη γη καθώς ετοιμαζόταν να συναντήσει την
παρέα του και να συνεχίσει την κουβέντα που είχαν αφήσει στη μέση. Του το
είχαν ζητήσει άλλωστε και δεν μπορούσε να το αρνηθεί. Ηταν και εκείνος ο
μεγάλος κοσμολόγος, ο Χόκινγκ, που είχε επισκεφθεί τη χώρα μας και ο οποίος
από το αναπηρικό του καροτσάκι εξέπεμπε τη σοφία του για το Σύμπαν ολόκληρο
και τη ζωή πάνω σε αυτό, επαναφέροντας στην επικαιρότητα άλυτα και
αναπάντητα ερωτήματα που βασανίζουν τον άνθρωπο.

Θα συνεχίσω λοιπόν ξεκινώντας πάλι από την αρχή, μονολογούσε ο Κρίτων που
είχε αφεθεί να ταξιδεύει με τις σκέψεις του. Η Γη, θα τους πω, έχει μιαν
ηλικία 4,65 δισεκατομμυρίων χρόνων. Και η ζωή για να εμφανισθεί πάνω στη Γη
χρειάστηκε να περάσουν περίπου 1 δισεκατομμύριο χρόνια. Θα πρέπει λοιπόν να
φαντασθούμε πώς ήταν οι συνθήκες τότε πάνω στην επιφάνεια της Γης και πώς
εξελίχθηκαν. Πάνω σε αυτή τη βάση πρέπει να τοποθετήσουμε τα γεννητούρια
του πρωτοκυττάρου. Και είναι βέβαιον ότι οι συνθήκες εκείνες ήταν
διαφορετικές από τις σημερινές, γεγονός που ερμηνεύει και το γιατί ισχύει
το omne vinum e vino (κάθε ζωή από ζωή)· ότι δηλαδή δεν μπορεί να
δημιουργηθεί σήμερα ζωή εκ νέου (de novo).

Η πρωτόγονη ατμόσφαιρα της Γης, θα τους εξηγήσω, ήταν εντελώς αναγωγική,
πλούσια σε άζωτο, υδρογόνο, μεθάνιο, αμμωνία και νερό. Το υδρογόνο χάθηκε
γρήγορα με τον χρόνο και άρχισαν να παρουσιάζονται με αυξανόμενη
συγκέντρωση οξειδωμένα συστατικά, όπως μονοξείδιο του άνθρακα. Το πιο
πιθανό σενάριο για την εμφάνιση της ζωής είναι ότι εμφανίστηκε στη Γη όταν
η ατμόσφαιρα ήταν αρκετά αναγωγική και το οξυγόνο δεν υπήρχε· το οξυγόνο
εμφανίστηκε πιθανόν αργότερα, κάπου 3 δισεκατομμύρια χρόνια πριν, ως προϊόν
της φωτοσύνθεσης. Μια άλλη άποψη για την εμφάνιση του οξυγόνου, η οποία
όμως έχει συναντήσει πολλές αντιρρήσεις, είναι και η φωτοδιάλυση του
εξατμισμένου νερού που συμβαίνει ψηλά στην ατμόσφαιρα και από τα συστατικά
του το υδρογόνο χάνεται στο Διάστημα ενώ το οξυγόνο παραμένει στην
ατμόσφαιρα.

Για τη δημιουργία του πρωτοκυττάρου απαιτούνταν οργανικές ουσίες οι οποίες
συντέθηκαν από χημικές αντιδράσεις μεταξύ ανόργανων ουσιών της ατμόσφαιρας
και της γεώσφαιρας. Οι αντιδράσεις αυτές για να γίνουν χρειάζονταν ενέργεια
που έπαιρναν από το υπεριώδες φως, τις ηλεκτρικές εκκενώσεις (κεραυνοί) και
τη θερμότητα, καθώς η θερμοκρασία της πρωτόγονης ατμόσφαιρας ήταν αρκετά
υψηλότερη από ό,τι είναι σήμερα. Η συγκέντρωση των οργανικών ουσιών
αυξανόταν προοδευτικά και δημιουργήθηκε, με τα επιφανειακά νερά των λιμνών,
μια ζεστή προβιοτική σούπα (γνωστή ως σούπα του Haldane). Υπολογίζεται ότι
η πυκνότητα της σούπας εκείνης θα έπρεπε να ήταν της τάξεως των γραμμαρίων
(οργανικών ουσιών) ανά λίτρο (νερού).

Ενας μεταπτυχιακός φοιτητής, ο Miller, που έγινε διάσημος για ένα πείραμά
του το 1953 καθώς προσπάθησε να μιμηθεί στον δοκιμαστικό σωλήνα τις
προβιοτικές συνθήκες της Γης, έδωσε μια νέα κατεύθυνση στην έρευνα για την
προέλευση της ζωής που αντιμετωπιζόταν με μεγάλη απαισιοδοξία. Ετσι
δημιούργησε ένα σύστημα βάζοντας σε μια κλειστή φιάλη μεθάνιο, αμμωνία,
νερό και υδρογόνο και διατηρώντας το στους 80ο C για μία εβδομάδα
τροφοδοτούσε το μείγμα με ηλεκτρικές εκκενώσεις χρησιμοποιώντας ένα ζευγάρι
ηλεκτροδίων. Το αποτέλεσμα ήταν εκπληκτικό. Γιατί η ανάλυση του
περιεχομένου της φιάλης, μετά το τέλος του πειράματος, έδειξε τον
σχηματισμό μονοξειδίου και διοξειδίου του άνθρακα στην αέρια φάση, καθώς
και διαφόρων αμινοξέων στο συμπυκνωμένο ίζημα.

Ηδη από τη δεκαετία του '20 είχε προταθεί από τον ρώσο βιοχημικό Oparin ότι
θα μπορούσαν να έχουν σχηματισθεί στη Γη απλές οργανικές ουσίες (λ.χ.
αμινοξέα, σάκχαρα) από μεθάνιο, αμμωνία και υδρατμούς (ουσίες που πιθανόν
βρίσκονταν στην πρωτόγονη ατμόσφαιρα) μέσα από φυσικές φυσικοχημικές
διαδικασίες. Και το πρωτοκύτταρο θα μπορούσε να έχει δημιουργηθεί αυτόματα
μέσα από αυτό το θερμό διάλυμα (σούπα), το γεμάτο οργανικές ουσίες, πολλές
από τις οποίες βρίσκονται στις πρωτεΐνες (όπως λ.χ. γλυκίνη, αλανίνη κ.ά.)
και στους ζωντανούς οργανισμούς γενικότερα (όπως π.χ. φορμικό οξύ,
προπιονικό οξύ κ.ά.).

Ετσι ο Κρίτων έφθασε την ιστορία του σε ένα στάδιο που ολοκλήρωνε
εισαγωγικά την προσπάθειά του να περιγράψει στους φίλους του ένα επεισόδιο
της χημικής εξέλιξης η οποία οδήγησε στο πρωτοκύτταρο. Θα του δινόταν κι
άλλη ευκαιρία να προχωρήσει και σε άλλα επεισόδια, πιο εξειδικευμένα, γιατί
θα έπρεπε να εξηγήσει, έστω και σε επίπεδο θεωρίας, πώς σχηματίστηκαν τα
γονίδια και οι πρωτεΐνες που δίνουν τα χαρακτηριστικά και τις ιδιότητες της
ζωής. Γι' αυτό πήρε μιαν ανάσα και ικανοποιημένος σταμάτησε τις
περιπλανήσεις της σκέψης του. Θα συνέχιζε άλλη φορά. Τώρα έπρεπε να
κοιτάξει και τη δική του ζωή που την είχε αμελήσει προκλητικά και
επικίνδυνα.

</TEXT>
