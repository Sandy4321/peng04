<CC>

Δ. Ν. ΜΑΡΩΝΙΤΗΣ
ΤΟ ΒΗΜΑ, 14-06-1998
Κωδικός άρθρου: B12485B021
</CC>

<TITLE>


                                TUAM NESCIS

</TITLE>

<TEXT>


   Σ Από νωρίς ή πάει κι αργά; Από μακριά ή στο πλάι και κολλητά; Τέτοιες
         ασύντακτες απορίες στιγμάτιζαν συχνά πυκνά τις δεκαεπτά μέρες της
         μικρής σικελικής μας εκστρατείας, με τελευταίο σταθμό τη Νάπολη.
Οπου η μία ομιλία ακολουθούσε την άλλη: για το Κέντρο Ελληνικής Γλώσσας, τη
 Γλώσσα και τη Μετάφραση, το ιταλόφωνο ποίημα του Σολωμού υπό τον τίτλο «Το
 αηδόνι και το γεράκι». Μεσολάβησαν και οι πυκνές αρχαιολογικές εξορμήσεις:
 από την Κατάνια στις Συρακούσες, την Ετνα και την Ταορμίνα· από το Παλέρμο
 στην Εγεστα και τον Ακράγαντα, το Μονρεάλε και την Κεφαλού· από τη Νάπολη
  στο Paestum και στην Πομπηΐα ­ το τουριστικό Κάπρι έμεινε στην άκρη, για
                             άλλη φορά ή ποτέ.

Ξαναγυρίζω στα ασύντακτα ερωτήματα, για να τα εξηγήσω κάπως, με κίνδυνο να
φανώ κι αχάριστος. Λοιπόν, δεν είμαι πια βέβαιος ότι τα μακρόσυρτα ταξίδια
ταιριάζουν στα ώριμα και στα όψιμα χρόνια μας. Οχι τόσο γιατί συνεπιφέρουν
κούραση μαζί με τη συγκινητική απόλαυση· όσο γιατί πέφτουν σε ώρα
κουρασμένη μάλλον και κορεσμένη από ντόπια πράγματα· που τα αφήνουμε για
λίγες μέρες πίσω μας, νομίζοντας πως θα τα ξεχάσουμε και θα μας ξεχάσουν.
Ελπίδα που ματαιώνεται καθ' οδόν.

Ετσι μαζεύονται οι ωραίες νέες εικόνες και τα καινούργια ονόματα (μπορεί
και ονόματα χωρίς εικόνες, εικόνες χωρίς ονόματα) σ' ένα σακί φορτωμένο ήδη
και φθαρμένο· που λες πως από ώρα σε ώρα θα κλατάρει μ' αυτή την όψιμη
σοδειά πολύτιμης γεωγραφίας, ιστορίας και τέχνης. Οπότε αναρωτιέσαι μήπως
θα ήταν καλύτερο να κάτσεις στα αβγά σου.

Το άλλο ερώτημα τρέχει πίσω από το πρώτο. Μήπως είχε τελικώς δίκιο ο σχεδόν
αταξίδευτος ποιητής της Αλεξάνδρειας, προειδοποιώντας πως καινούργια πόλη
δεν θα βρεις, η πόλη θα σ' ακολουθεί; Απόδειξη τα σπασμένα τηλεφωνήματα από
το κλεινό μας άστυ. Με τον Μπαμπινιώτη να μας βγαίνει από αριστερά·
γλωσσικά πια απελευθερωμένος και προκλητικά ελευθέριος· διάσημο κιόλας το
πολυδιαφημισμένο Λεξικό του· χαρμάνι για τόγκα, όπως έλεγαν και οι παλιοί
καπνεργάτες της Θεσσαλονίκης. Κάποιοι θερμοκέφαλοι να θέλουν να το κάψουν
για τα προσβλητικά του λήμματα· κάποιοι, που το παίζουν αφανάτιστοι, να το
προσκυνούν σαν έργο εθνικής σημασίας, προτού καν το φυλλομετρήσουν. Με δυο
λόγια: βούτυρο στο ψωμί των Μέσων Μαζικής Επικοινωνίας· και βέβαια λεφτά,
πολλά λεφτά σε γεμάτες τσέπες. Αυτά τα νέα και άλλα ανάλογα (η κόντρα
Παπουτσή-Πάγκαλου, το αλαλούμ της Ιονικής, τα ΜΑΤ στην πόρτα του Υπουργείου
Παιδείας) έφταναν καθημερινά από τη μικρή στη Μεγάλη Ελλάδα· εξογκωμένα και
παραμορφωμένα, για να μας χαλάσουν το κέφι και να μας ενοχοποιήσουν· που
αφήσαμε το πάτριο έδαφος σε κρίσιμη ώρα, για να περιπλανηθούμε στον ιταλικό
Νότο· όπου τα σημεία του οικονομικού ορίζοντα έχουν αντιστραφεί σε σχέση με
τα δικά μας, μοιράζοντας τη γειτονική μας χώρα στα δυο.

Κι όμως η Μεγάλη Ελλάδα είναι γεμάτη από αρχαία Ελλάδα και Βυζάντιο.
Προπαντός το Παλέρμο, παρά τη μαφιόζικη φήμη του. Πόλη και περίχωρα
μοιάζουν με παλίμψηστο: Ελληνες, Ρωμαίοι, Βυζαντινοί, Αραβες και Νορμανδοί
άφησαν τα ίχνη τους, το ένα πάνω στο άλλο, καλά συνταιριασμένα. Παράδειγμα
το Μονρεάλε, με τον ασυναγώνιστο duomo, ιστορημένο, σε όλο το εσωτερικό
του, με εξαίσια ψηφιδωτά του δωδέκατου αιώνα. Και δεξιά του το οψιμότερο
καμπαναριό, μ' ένα μεγάλο ρολόι που μετράει ακριβώς την επίκαιρη ώρα·
προειδοποιώντας όμως, με τη λατινική του επιγραφή «TUAM NESCIS», για εκείνη
την άλλη ώρα του καθενός, την αδιάγνωστη και τελεσίδικη. Οπως περίπου το
ήθελε ο ηροδότειος Σόλων, αντιμιλώντας στον υπερφίαλο Κροίσο, όταν του
γύρεψε, καταμεσής του ένδοξου και πλούσιου βίου του, πρωτεία πανανθρώπινης
ολβιότητας.

</TEXT>
