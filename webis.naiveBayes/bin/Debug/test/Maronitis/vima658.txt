<CC>

Δ. Ν. ΜΑΡΩΝΙΤΗΣ
ΤΟ ΒΗΜΑ, 24-05-1998
Κωδικός άρθρου: B12482B021
</CC>

<TITLE>


                            Εφιάλτης και όραμα

 </TITLE>

<TEXT>

        Τρώγοντας έρχεται η όρεξη, που λεν και οι γαλλοθρεμμένοι μας.
        Απόδειξη: ενώ νόμιζα πως έκλεισαν προχθές τα Ανθρωπολογικά μου με
τον διπλασιασμό τους, έπεσα στο οπισθόφυλλο των «Νέων Εποχών» («Το Βήμα της
Κυριακής», 10/5, Β12). Πρόκειται για διαλογικό κείμενο, παρ' ολίγον επαρκώς
μεταφρασμένο από τον «Monde», το οποίο αποκαλύπτει (σε οικονομικό, πολιτικό
και πολιτισμικό επίπεδο) το ανθρωπολογικό κενό όπου αιωρείται αυτάρεσκα η
πληροφορική και πλανητική εποχή μας εν όψει του 21ου αιώνα.

Σε οργανωμένη από την UNESCO συνάντηση, που πρόσφατα έγινε στο Παρίσι, ο
Ζερόμ Μπεντέ (διευθυντής του τομέα ανάλυσης και πρόβλεψης) προσκάλεσε σε
διάλογο τους: Ζακ Αταλί (πρώην ειδικό σύμβουλο του Μιτεράν, ο οποίος μόλις
δημοσίευσε ένα «Λεξικό του 21ου αιώνα» με 440 περίπου λήμματα, λέξεις
κλειδιά του μέλλοντος)· και Μπούτρος Μπούτρος - Γκάλι (που μετά τη μακρά
θητεία του ως γενικού γραμματέα του ΟΗΕ, παραμένει ακόμη γενικός γραμματέας
του Γαλλόφωνου Κόσμου). Ο διάλογος περιστρέφεται γύρω από τρεις προκλήσεις,
που ο φθίνων αιώνας μας κληροδοτεί στον επερχόμενο: αύξουσα ανισότητα·
σταθερή ανάπτυξη· έλλειψη συλλογικού οράματος.

Επειδή υποψιάζομαι ότι λίγοι πρόσεξαν το σημαντικό τούτο κείμενο,
αντιγράφω, κατ' ανάγκην κουτσουρεμένες, τέσσερις από τις δέκα περίπου
θέσεις του, οι οποίες μπορούν ίσως να διαβαστούν και ως ωφέλιμο υστερόγραφο
στα προηγούμενα Ανθρωπολογικά της απολίτιστης αυτής στήλης.

1. Περί ειρήνης και πολέμου: «Οι τεχνοκράτες υποθέτουν ότι βασιλεύει σήμερα
στον κόσμο ειρήνη και τα σχέδιά τους βασίζονται σ' αυτό το δεδομένο, το
οποίο στην πραγματικότητα δεν ισχύει. Γιατί από το τέλος του Ψυχρού Πολέμου
γνωρίσαμε καμιά πενηνταριά πολέμους· σήμερα διεξάγονται σαράντα περίπου
πόλεμοι, που δημιουργούν νέα κατηγορία κρατών, τα οποία δεν είναι ούτε
ανεπτυγμένα ούτε αναπτυσσόμενα».

2. Περί αγοράς και δημοκρατίας: «Εχουμε την ψευδαίσθηση ότι η αγορά και η
ισχύουσα δημοκρατία θα εξασφαλίσουν τάξη σταθερή και μη αναστρέψιμη στον
21ο αιώνα. Ωστόσο όχι μόνον η αγορά και η δημοκρατία δεν είναι αρκετές να
ιδρύσουν σήμερα έναν πολιτισμό αλλά μάλλον πρόκειται για
αλληλοσυγκρουόμενες και αυτοκαταστροφικές αξίες· και οι δύο βασίζονται στον
ατομικισμό, που βρίσκεται στην καρδιά του δυτικού κόσμου».

3. Περί παγκοσμιοποίησης και τεχνολογίας: «Τελικώς η παγκοσμιοποίηση θα
είναι παράθεση από διασυνδεδεμένες μοναξιές. Οσο για την τεχνολογία, θα
επιφέρει τη γέννηση τριών κοινωνικών ομάδων τόσο στο εσωτερικό κάθε χώρας
όσο και σε παγκόσμιο επίπεδο. Πρώτον: η σούπερ-τάξη, που αποτελείται από
μερικές δεκάδες εκατομμύρια άτομα τα οποία διαθέτουν όλα τα μέσα
διασύνδεσης, δημιουργούν και χειρίζονται τις πληροφορίες, είναι εθελοντές
νομάδες και ζουν σε κατάσταση οξυμμένου ατομικισμού. Δεύτερον: οι νομάδες
της μιζέριας, στο χαμηλότερο τώρα σκαλί, που υφίστανται την τεχνολογία και
είναι αναγκασμένοι συνεχώς να μετακινούνται για να βρουν δουλειά ή να
επιζήσουν ­ μια ομάδα ενός δισεκατομμυρίου περίπου. Τρίτον: όλοι οι
υπόλοιποι, η γιγαντιαία μεσαία τάξη, η οποία ζει με την πλασματική ελπίδα
ότι θα ανέβει στη σούπερ-τάξη και με τον πραγματικό φόβο πως θα
κατρακυλήσει στον πλανητικό νομαδισμό».

4. Περί των Διεθνών Οργανισμών: «Οδεύουν προς την οικονομική και πνευματική
χρεοκοπία. Δεν είναι υπερεθνικοί αλλά πολυμερείς οργανισμοί εθνικών
συμφερόντων. Στο κεφάλαιο τούτο έχουμε να επιλέξουμε ανάμεσα σε κάποια
σενάρια: την οικονομική χρεοκοπία και τη σταδιακή εξαφάνιση των Διεθνών
Οργανισμών· τη διατήρησή τους ως παρωδιών· την ιδιωτικοποίησή τους ή την
ιδιοποίησή τους από τον Βορρά».

Δεν πρόκειται για εσχατολογικού τύπου προβλέψεις αλλά για πικρές και
νηφάλιες εκτιμήσεις και περιγραφές, όπως προκύπτει και από τα παραλειπόμενα
εδώ επιχειρήματα καθεμιάς θέσης. Μία μόνον, ρητορικού τύπου, αντίρρηση: η
λέξη «όραμα» στην τρίτη πρόκληση μοιάζει να μεταφέρει το πρόβλημα στο
επίπεδο της ανθρωπιστικής φαντασίας· ενώ το ζητούμενο είναι να γεφυρωθεί η
απόσταση ανάμεσα στον παθολογικό εφιάλτη και σε μια ρεαλιστική οικουμενική
θεωρία, ανθρωπολογική και ανθρωπογνωστική, που μας λείπει.

</TEXT>
