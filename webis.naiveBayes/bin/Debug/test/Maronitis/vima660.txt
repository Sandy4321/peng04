<CC>

Δ. Ν. ΜΑΡΩΝΙΤΗΣ
ΤΟ ΒΗΜΑ, 10-05-1998
Κωδικός άρθρου: B12480B021
</CC>

<TITLE>


                               Ανθρωπολογικά

</TITLE>

<TEXT>

        Με τη συμπλήρωση πενήντα χρόνων από την Παγκόσμια Διακήρυξη των
        Δικαιωμάτων του Ανθρώπου, το «Βήμα της Κυριακής», συμμετέχει, εδώ
και δύο βδομάδες, στην επετειακή συζήτηση που φαίνεται να άνοιξε σε διεθνές
επίπεδο: πρώτα δημοσίευσε μελέτημα του Habermas, που το χαρακτηρίζει ένα
είδος θερμής απαισιοδοξίας· προχθές αντίκρισε δύο άρθρα δικών μας (του
Κονδύλη και του Σούρλα), που διαφέρουν, ως προς τις προϋποθέσεις και τις
θέσεις τους, καθέτως, όπως λέει και η έκφραση του συρμού· στην ψυχρή
(σχεδόν παγερή) απαισιοδοξία του Κονδύλη αντιβάλλεται η ακαδημαϊκή
αισιοδοξία του Σούρλα ­ και ο αναγνώστης καλείται να διαλέξει. Η πρόσκληση
εντούτοις μιας άμεσης επιλογής από την εφημερίδα μοιάζει κάπως πρόωρη, αν
όχι και εκβιαστική· εκτός και αν στο μεταξύ προκύψει δημόσια έρις
(επιστημολογική, επιστημονική και εμπειρική) ανάμεσα στους δύο στοχαστές
αρθρογράφους.

Στριμωγμένος στην ενδιάμεση φάση αναγνωστικής αμηχανίας και αναμονής ο
επιγραφόμενος της απολίτιστης στήλης, σκέφτηκε να παρέμβει, λοξά έστω, στη
συζήτηση, θυμίζοντας την ανθρωπολογική θεωρία του αλικαρνασσέα Ηροδότου ­
του πατέρα της ιστορίας που λένε και τα σχολικά βιβλία· όπως αυτή
προβάλλεται προγραμματικά στο προοίμιο του έργου. Προς θεού, δεν θέλω κι
εγώ να συμβάλω στην παρεξήγηση ότι όλα τα προβλήματά μας τα όρισαν και τα
έλυσαν οι αρχαίοι ημών πρόγονοι· αλλά στη συγκεκριμένη περίπτωση αισθάνομαι
πως μάλλον μας χρειάζονται, καθώς στον πυρήνα της διαμάχης που άνοιξε,
βρίσκεται, κατά τη γνώμη μου, η ιστορική αντίληψη του ανθρώπου, όπου
εξέχουν και τα όποια δικαιώματά του.

Για να μην κάνουμε όμως σκορδαλιά δίχως σκόρδα, είμαι υποχρεωμένος να
παραθέσω, σε μονοτονικό κατ' ανάγκην σύστημα, το κείμενο του ηροδότειου
προοιμίου και εφεξής να το παραφράσω, για να συνεννοηθούμε καλύτερα μεταξύ
μας:

Ηροδότου Αλικαρνησσέος ιστορίης απόδεξις ήδε, ως μήτε τα γενόμενα εξ
ανθρώπων τω χρόνω εξίτηλα γένηται, μήτε έργα μεγάλα τε και θωμαστά, τα μεν
Ελλησι, τα δε βαρβάροισι αποδεχθέντα, ακλεά γένηται, τά τε άλλα και δι' ην
αιτίην επολέμησαν αλλήλοισι.

«Ιδού η έκθεση της ιστορίας του Ηροδότου από την Αλικαρνασσό, για μη
σβήσουν, με το πέρασμα του χρόνου, τα γενόμενα των ανθρώπων· μήτε έργα
μεγάλα και αξιοθαύμαστα, που άλλα αναδείχθηκαν από τους Ελληνες και άλλα
από τους βάρβαρους, στερηθούν το κλέος που τους ανήκει· τέλος, και σε σχέση
προς αυτά, γίνεται λόγος για την αιτία που αυτοί πολέμησαν μεταξύ τους».

Ας πούμε ότι εδώ εξαγγέλλεται το ιστορικό πρόγραμμα του Ηροδότου, προϊόν
δικής του έρευνας σε οικουμενικό για την εποχή του επίπεδο· και όπου
χρειάζεται σε μεγάλο βάθος χρόνου, ώστε να φανούν οι ραφές της μυθολογικής
και της ιστορικής ερμηνείας των γεγονότων που αναφέρονται στους περσικούς
πολέμους. Με αυτή την προοπτική πιστεύω, που την επιβεβαιώνει εξάλλου η
ανάπτυξη του έργου, πρέπει να διαβαστεί το προοίμιο που μας ενδιαφέρει.

Ενα πρώτο σχόλιο σε ό,τι αφορά τη συντακτική μορφή και το γράφημα του
προοιμίου, το οποίο στο πρωτότυπο είναι μονοπερίοδο και προς το τέλος του
ολισθαίνει σε ανακόλουθο: πρόκειται για ένα είδος σπείρας, που διαγράφεται
από έξω προς τα μέσα, γυρεύοντας το κέντρο της. Καθώς ο στόχος της
ηροδότειας συγγραφής επιμερίζεται, προβαίνουμε από τα γενικότερα ζητούμενα
στα μεσαία και μετά στα ειδικότερα: από τα γενόμενα εξ ανθρώπων στα ευκλεά
έργα ελλήνων και βαρβάρων και εφεξής στην αιτίη της πολεμικής τους
σύγκρουσης. Προφανώς επειδή ο Ηρόδοτος πιστεύει ότι τα δεύτερα εγγράφονται
στα πρώτα (τα έργα στα γενόμενα), και το τρίτο στα δεύτερα (η αιτίη στα
έργα). Τούτο σημαίνει ότι προηγείται η ανθρωπολογία, έπεται ο πολιτισμός
και ακολουθεί η πολεμολογία. Θα συνεχίσω όμως την άλλη Κυριακή.

</TEXT>
