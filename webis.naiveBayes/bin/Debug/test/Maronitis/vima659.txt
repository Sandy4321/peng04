<CC>

Δ. Ν. ΜΑΡΩΝΙΤΗΣ
ΤΟ ΒΗΜΑ, 17-05-1998
Κωδικός άρθρου: B12481B021
</CC>

<TITLE>


                            Ανθρωπολογικά (ΙΙ)

</TITLE>

<TEXT>

        Οι λόξες και οι λοξές ματιές είναι για τους φανατικούς της γραφής
        και της ανάγνωσης. Το λέω αυτό, γιατί την ίδια αμηχανία που
αισθάνεται ο αναγνώστης διαβάζοντας ένα κείμενο από Κυριακή σε Κυριακή, και
μάλιστα σε εφημερίδα, την νιώθει κι εκείνος που το γράφει. Σίγουρα είναι
πιο βολικά τα αυτοτελή κείμενα. Ελα όμως που η κανονική αυτή αρχή κάποτε
στραβώνει, και τότε κάποιος πρέπει να πληρώσει τη νύφη.

Μ' αυτούς του όρους, και τη συγγνώμη που εξυπακούουν, συνεχίζω τα
Ανθρωπολογικά της περασμένης Κυριακής. Που αφορμήθηκαν από δύο αντίπαλα
άρθρα περί ανθρωπίνων δικαιωμάτων του Κονδύλη και του Σούρλα. Και γύρεψαν
αποκούμπι στον αλικαρνασσέα Ηρόδοτο, ειδικότερα στο προοίμιο της ιστορίας
του. Οπου σχηματίζεται η σπείρα ανθρωπολογίας, εργογραφίας και
πολεμολογίας, ως τριπλός σκοπός της πρώτης συστηματικής ιστορικής έρευνας
στα ευρωπαϊκά γράμματα· σε ένα έργο που σκοπεύει να εξιστορήσει και να
ερμηνεύσει με τον τρόπο του τους περσικούς πολέμους, γενικότερα τη
σύγκρουση Ευρώπης και Ασίας.

Θυμίζω ότι η αναγωγή των ανθρωπίνων δικαιωμάτων στην ανθρωπολογία έγινε με
την προϋπόθεση ότι τα πρώτα δεν μπορούν να οριστούν δίχως τη δεύτερη. Με
απλούστερα λόγια: συζήτηση περί ανθρωπίνων δικαιωμάτων χωρίς προηγούμενη
ανθρωπολογική θεωρία μοιάζει με τραπέζι χωρίς πόδια. Και όπου λείπει αυτός
ο αναγκαίος συσχετισμός, είναι μάλλον εκ του πονηρού.

Τα ευρήματα πάντως από το προοίμιο του Ηροδότου σε τούτο το κεφάλαιο είναι
αποκαλυπτικά. Το πρώτο εύρημα ιστορικής σημασίας λέει ότι: η εργογραφία
εγγράφεται στην ανθρωπολογία· η πολεμολογία αποτελεί το αινιγματικό στίγμα
στο κέντρο αυτής της σπείρας, που γυρεύει την εξήγησή του.

Το δεύτερο εύρημα: η περιέχουσα ανθρωπολογία (τα γενόμενα εξ ανθρώπων)
είναι αδιαίρετη και οικουμενική: αφορά όλους τους ανθρώπους ανεξαιρέτως·
και τις αρχές της (θεολογικές, ηθικές, πολιτικές και πολιτισμικές) τις
μοιράζονται και τις επικυρώνουν έλληνες, αιγύπτιοι και ασιάτες με τους
σοφότερους εκπροσώπους των (τον Σόλωνα, τον Αμαση και τον Αρτάβανο). Σε
τούτο το θεμελιακό ζήτημα ο Ηρόδοτος είναι κατά κάποιον τρόπο ανένδοτος:
στη ρίζα του και στη μοίρα του ο άνθρωπος αποδείχνεται παντού ο ίδιος ­ το
ξέρει, δεν το ξέρει· το θέλει, δεν το θέλει.

Η αδιαίρετη ωστόσο και οικουμενική αυτή ανθρωπολογία δεν αναιρεί τη
διάκριση των έργων που επιτελούν οι άνθρωποι σε διαφορετικό χώρο, αν όχι
και σε χρόνο. Στο προοίμιο του Ηροδότου η διάκριση αυτή είναι καταρχήν
γλωσσική (έλληνες - βάρβαροι). Παρά ταύτα τα διακεκριμένα έργα τους είναι
εξίσου αξιόλογα και αξιομνημόνευτα. Πράγμα που σημαίνει: ισοτιμία μέσα στη
διαφορά. Ας πούμε ότι η ιστορική εργογραφία στον Ηρόδοτο συνιστά το δεύτερο
στρώμα της αδιαίρετης και οικουμενικής ανθρωπολογίας του· ακουμπά σ' αυτήν,
λειτουργεί διαιρετικά, αλλά αξιολογικά τα μερίδια που προκύπτουν είναι από
κάθε άποψη ισότιμα και καθόλου ανταγωνιστικά.

Η ανταγωνιστική παθολογία εμφανίζεται στο πάνω στρώμα, όταν για τον ένα ή
τον άλλο λόγο οι άνθρωποι συγκρούονται μεταξύ τους και ανοίγουν φονικό
πόλεμο. Τότε παραλλάσσεται η διαιρετική ισοτιμία (από κάτω και η αδιαίρετη
ανθρωπολογία) σε διχαστική ανισορροπία. Γιατί και πώς ολισθαίνουν οι
άνθρωποι σ' αυτόν τον πολεμικό διχασμό είναι για τον Ηρόδοτο το ιστορικό
ζητούμενο, που δοκιμάζει να το εξηγήσει, τραβώντας τον χρόνο από το παρόν
προς το παρελθόν.

Το σημαντικό εντούτοις σ' αυτήν την ιστορική έρευνα είναι για τον Ηρόδοτο η
κατάφωρη παρεξήγηση των ανθρώπων, κάθε φορά που βρίσκονται παγιδευμένοι στη
διχαστική φάση της ιστορίας τους: λησμονούν την ανθρωπολογική τους κοινή
μοίρα και παρερμηνεύουν τα διακεκριμένα έργα τους, αποδίδοντας σ' αυτά
αυθαίρετη και μεροληπτική αξία. Οταν η τραγωδία του πολέμου φτάνει στην
ακμή της και γυρίζει προς την καταστροφή της, τότε μόνον αναστοχάζονται το
λάθος τους. Τούτο όμως δεν σημαίνει ότι το σφάλμα δεν επαναλαμβάνεται.

</TEXT>
