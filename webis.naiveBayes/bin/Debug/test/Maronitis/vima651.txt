<CC>

Δ. Ν. ΜΑΡΩΝΙΤΗΣ
ΤΟ ΒΗΜΑ, 28-06-1998
Κωδικός άρθρου: B12487B021
</CC>

<TITLE>


                               Μεταμορφώσεις

</TITLE>

<TEXT>


        Σημειώνω πρώτες και πρόχειρες εντυπώσεις μετά την ανάγνωση της
        δεύτερης μυθιστορίας του Γιάννη Πάνου («Ιστορία των Μεταμορφώσεων»,
εκδόσεις Καστανιώτη, 1998), προτού ο χρόνος στρογγυλέψει τα λόγια μου στο
είδος εκείνο που ορίζεται, καλώς ή κακώς, ως βιβλιοκριτική. Και τούτο,
επειδή το προκείμενο βιβλίο του Πάνου ξεφεύγει κατά τη γνώμη μου από τα
μέτρα της επίκαιρης κριτικής· θα πρέπει κάμποσο να περιμένει, ωσότου
αναγνωριστεί, όπως του αξίζει, σταθμός της νεοελληνικής μας πεζογραφίας.
Στο μεταξύ μένει μετέωρος ο θαυμασμός, που δύσκολα μεταφράζεται σε
αποδεικτικές προτάσεις. Μόνη λύση κάποιες μεταφορές, ή και μεταμορφώσεις,
αισθήσεων και αισθημάτων, που γέννησε η πρώτη ανάγνωση· όπου εξέχει η
ευγνωμοσύνη του αναγνώστη για έναν πραγματικό συγγραφέα, που η μεγάλη του
αρετή είναι η συγγραφική αυταπάρνηση.

Το λέω αυτό, αναγνωρίζοντας πριν όλα αυτά την ασκητική υπομονή του Γιάννη
Πάνου, που ξόδεψε δεκαεπτά ολόκληρα χρόνια στη σιωπή, συντάσσοντας το
δεύτερο μυθιστόρημά του· ύστερα από εκείνο το πρώτο μυθιστόρημα,
δημοσιευμένο στα 1981, με τον κυριολεκτικό τίτλο «... από το στόμα της
παλιάς Remington», όπου η αφήγηση άφηνε κιόλας πίσω της όλες τις γνωστές
και τριμμένες ευκολίες, μιλώντας αλλιώς για τα πολιτικά και τα ερωτικά πάθη
της εποχής μας. Εντούτοις η «Ιστορία των Μεταμορφώσεων» σε τίποτε δεν
κοπιάρει τη μακρινή εκείνη μυθιστορηματική επιτυχία· μύθος και γραφή τώρα
αλλάζουν και βουτούν σε πολύ βαθιά νερά, όπου ακόμη και ο πνιγμός δεν
αποκλείεται.

Πριν από ένα περίπου μήνα, βλέποντας το θεατρικό έργο του Γιώργου
Διαλεγμένου «Η νύχτα της κουκουβάγιας», στην εκπληκτική σκηνοθεσία του
Λευτέρη Βογιατζή, σκεφτόμουν: υπάρχουν λίγοι συγγραφείς που ζυμώνουν και
ψήνουν ολόκληρο ψωμί· οι άλλοι κόβουν φέτες ή και μασούν μπουκιές από
έτοιμα καρβέλια, άλλοτε φρέσκα κι άλλοτε μπαγιάτικα. Αυτήν την αίσθηση,
ανεβασμένη πιο ψηλά, την ένιωσα ξανά διαβάζοντας εν θερμώ την «Ιστορία των
Μεταμορφώσεων». Υποσημειώνω ότι ο Πάνου, σύμφωνα με δική του ομολογία,
πέρασε τα λιγνά του χρόνια δουλεύοντας φουρναρόπαιδο.

Ξαναγυρίζω όμως στα δεκαεπτά χρόνια, που χρειάστηκαν για να βγει στο φως η
δεύτερη μυθιστορία του. Παραδοξολογώντας έστω, θα έλεγα: αυτός ο μακρύς και
σιωπηλός χρόνος έγραψε τούτο το βιβλίο· ο συγγραφέας καλογερίστικα
αντέγραφε όσα ο χρόνος και τα χρόνια του υπαγόρευαν, επιμένοντας προπάντων
στα γυρίσματά τους. Γυρίσματα που τον επήγαιναν όλο και προς τα πίσω,
φωτίζοντας λοξά μόνον το μίζερο παρόν, που τελικώς χωνεύτηκε μέσα στο
μυθιστορηματικό παρελθόν και, θεματικά τουλάχιστον, εξαφανίστηκε.

Τούτο σημαίνει ότι η αφήγηση έγινε εδώ, αποφασισμένα και αποφασιστικά,
φυγόκεντρη και οπισθοδρομική, με απαγορευτικό όριο τον ευρωπαϊκό και τον
δικό μας Διαφωτισμό. Περιπλανήθηκε και στοχάστηκε σε άλλους τόπους και
καιρούς, στα σταυροδρόμια Ανατολής και Δύσης, Βορρά και Νότου· για να
συσπειρωθεί, στο τέλος μόνο, στη μυθική εβραϊκή Θεσσαλονίκη του Αγίου
Δημητρίου. Γι' αυτό και η πατίνα του αφηγηματικού λόγου φαντάζει επίτηδες
παλιά, παραλίγο παλιοκαιρίσια. Σα να λέμε: χρόνια περασμένα και ξεχασμένα·
προτού μοιραστεί το σώμα του ανθρώπου σε κεφάλι και κοιλιά· προτού χωρίσουν
τα τσανάκια τους ο μύθος και ο λόγος, η γνώση και το μυστήριο.

Πρόκειται δηλαδή για μυθιστόρημα που διηγείται τον κόσμο αδιαίρετο, με μια
φωνή όμως θερμή και συνεχώς ένσαρκη. Φωνή ωστόσο μακροσκοπική, που
μοιράζεται και αναλογεί σε πέντε μεγάλα είδωλα της μυθιστορίας: τον
Κοσμολόγο, τον Don Lorenzo, τον Φιλόσοφο, τον Σκάλδο και τον Μεσσία. Αυτοί
μιλούν· ο συγγραφέας σωπαίνει, με μια λαθραία εξαίρεση.

Οι μυθικοί αυτοί ήρωες του βιβλίου, που ο Πάνου τους παραδίδει, άμεσα ή
έμμεσα, τον μυθιστορηματικό λόγο, είναι, πριν και πάνω απ' όλα, ασκημένοι
αφηγητές. Ξέρουν καλά την τέχνη τους: την ευκολία και τη δυσκολία της· πότε
και πώς η αφήγηση γοητεύει τον ακροατή-αναγνώστη· πότε και πώς τον φέρνει
σε αμηχανία, και πρέπει να ζοριστεί, για να μείνει μέσα στο ποτάμι της
αφήγησης. Γι' αυτό και παίρνουν τα μέτρα τους σε κρίσιμα σημεία·
αυτοσχολιάζονται ως τεχνίτες της αφήγησης. Αυτά λοιπόν τα πολύτιμα
αφηγηματικά αυτοσχόλια ενώνουν υπογείως, συχνά και ειρωνικώς, τον υπόδηλο
συγγραφέα με τα πρόδηλα αφηγηματικά του είδωλα. Τέχνη και τεχνική που
θυμίζουν τα ομηρικά έπη, τα οποία ο Πάνου ομολογεί ότι υπήρξαν λίγο πολύ
πρότυπα και της δικής του θαυμαστής αφήγησης.

</TEXT>
