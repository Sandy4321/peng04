<CC>

Δ. Ν. ΜΑΡΩΝΙΤΗΣ
ΤΟ ΒΗΜΑ, 05-07-1998
Κωδικός άρθρου: B12488B021
</CC>

<TITLE>


                                Ηλεκτρισμοί

</TITLE>

<TEXT>


        ΑΦΟΤΟΥ απρόοπτα (ενδίδοντας και σε εφηβικά απωθημένα) δέχτηκα τον
        ρόλο του Παιδαγωγού στη σοφόκλεια Ηλέκτρα (όπως σκηνοθετικά τον
φαντάστηκε ο Δημήτρης Μαυρίκιος), ψάχνω σ' αυτή την κορυφαία τραγωδία τα
κρυφά και τα παράξενά της· που περισσεύουν και αφορούν τόσο στην πλοκή της
όσο και στα πρόσωπα του δράματος. Το πιο παράδοξο έχει να κάνει με το
σκόπιμο μπέρδεμα ανάμεσα στο ψέμα και στην αλήθεια· πάντα μέσα στην περιοχή
του διάσημου και διαβόητου μύθου των Ατρειδών, κληροδοτημένου ήδη από την
ομηρική Οδύσσεια στο αττικό δράμα.

Θέλω να πω ότι στη σοφόκλεια τραγωδία μπλέκονται μεταξύ τους δύο αντιφατικά
θέματα. Στο πραγματικό επίπεδο του μύθου έρχεται επιτέλους ο Ορέστης, για
να εκδικηθεί τον φόνο του πατέρα του, σκοτώνοντας τους φονιάδες του (τον
Αίγισθο και την Κλυταιμνήστρα) και εκπληρώνοντας το βασανιστικό όνειρο της
αδελφής του, που την έχει στο μεταξύ μαραζώσει. Στο φαντασιακό όμως επίπεδο
του δράματος σκοτώνεται ο ίδιος ο Ορέστης στις δελφικές αρματοδρομίες. Ο
ιδιοφυής δόλος του Σοφοκλή συνίσταται στο δραματικό γεγονός, βάσει του
οποίου ο πλαστός θάνατος προάγει τον διπλό εκδικητικό φόνο. Ας πούμε ότι:
το ψέμα γίνεται δίαυλος της αλήθειας.

Το πιο παράδοξο όμως βρίσκεται αλλού: ο πλαστός θάνατος του Ορέστη
σκηνοθετείται από τον Σοφοκλή με τόση και τέτοια αληθοφάνεια, ώστε η θετική
λύση της τραγωδίας (ο αναγνωρισμός και η φονική εκδίκηση) να φαίνεται
λιγότερο αληθινή. Σε τέτοιο μάλιστα βαθμό που ένας, κάπως πιο ανήσυχος,
θεατής θα μπορούσε να αναρωτηθεί: μήπως το ψέμα στην τραγωδία αυτή έχει
μεγαλύτερο βάρος από την αλήθεια; μήπως θα πρέπει να πιστέψουμε περισσότερο
στον θάνατο του Ορέστη παρότι στην όψιμη έλευσή του και στο εκδικητικό του
έργο; Σίγουρα υπερβάλλω, όχι όμως και εντελώς αυθαίρετα. Ας πάρουμε λοιπόν
τα πράγματα από την αρχή, για να φανεί καθαρότερα ο δόλος του Σοφοκλή.

Η τραγωδία προλογίζεται από τον Παιδαγωγό, ο οποίος συστήνει πρώτα τον χώρο
και τα πρόσωπα του δράματος, ανακεφαλαιώντας ύστερα τα προηγούμενα δρώμενα
μπροστά στον Ορέστη και στον βουβό Πυλάδη· τέλος υπενθυμίζει πως έφτασε η
ώρα του εκδικητικού χρέους. Ο Ορέστης ανταποκρίνεται, ομολογώντας συγχρόνως
πως ο δελφικός Απόλλων, εντολοδόχος της εκδίκησης, έχει απαγορεύσει τη
χρήση ασπίδων και στρατού· το δύσκολο έργο πρέπει να συντελεστεί με δόλο
και διά χειρός. Σ' αυτόν τον δόλο οφείλει να συμβάλει ο Παιδαγωγός με μια
πλαστή ιστορία, που μόνο τον πυρήνα της τού υπαγορεύει ο Ορέστης: να
παρουσιαστεί στο παλάτι των Ατρειδών ως ξένος από την Φωκίδα· να αναγγείλει
πως ο Ορέστης πέθανε· από μοιραία τύχη συγκρούστηκε το άρμα του στις
δελφικές αρματοδρομίες· μπερδεύτηκε ο ίδιος στα λουριά και κυλίστηκε
αιμόφυρτος στο χώμα.

Αυτόν τον στοιχειώδη αφηγηματικό πυρήνα ο Παιδαγωγός τον αναπτύσσει σε μια
μεγαλειώδη ρήση 85 στίχων: σύνταξη αριστοτεχνική με πρόλογο, κορμό, ακμή
και καταστροφή. Πρόκειται για μοναδική, όσο ξέρω, πλαστή διήγηση στο έργο
του Σοφοκλή, αν όχι και των άλλων δύο μεγάλων τραγικών· που αν γυρέψουμε το
πρότυπό της, θα πρέπει να ανατρέξουμε στις πλαστές διηγήσεις του Οδυσσέα
στην Οδύσσεια· για τις οποίες ο ίδιος ο επικός ποιητής μας διαβεβαιώνει πως
η παραστατική τους αληθοφάνεια καθήλωνε τους ακροατές, που τις δέχονταν ως
αληθινές.

Πού το πάω; Οπου το πήγε και ο Σεφέρης, ενδίδοντας στον δόλο του Σοφοκλή
και στο αφηγηματικό δαιμόνιο του Παιδαγωγού. Μιλώ για το ΙΣΤ' μέρος από τη
σύνθεση ΜΥΘΙΣΤΟΡΗΜΑ, υπό τον τίτλο όνομα δ' Ορέστης· που παραφράζει εν
πολλοίς τη σοφόκλεια πλαστή διήγηση, μετατρέποντας όμως το ψεύδος της σε
ενδεχόμενη αλήθεια· στο σεφερικό ποίημα ο Ορέστης μοιάζει να υποδέχεται τον
αγωνιστικό του θάνατο, μήπως και αποφύγει έτσι το φριχτό χρέος της
μητροκτονίας.

Μ' αυτούς τους όρους μπορούμε ίσως να υποθέσουμε πως κάτι ανάλογο θέλησε να
υποβάλει και ο Σοφοκλής στην προκείμενη τραγωδία: αντιστρέφοντας προσώρας
τον παραδοσιακό μύθο· ανατρέποντας, μέσα από μια πλαστή διήγηση, την άλλως
πώς δεσμευτική από την παράδοση έκβασή του. Ωστε να πέφτει η σκιά του
ποιητικού ψεύδους πάνω στη λύση του δράματος, και κατά κάποιον τρόπο λοξά
να την ελέγχει.

</TEXT>
