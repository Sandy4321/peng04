<CC>

Α. ΛΙΑΚΟΣ
ΤΟ ΒΗΜΑ, 20-04-1997
Κωδικός άρθρου: B12425B111
</CC>

<TITLE>

                      Η μεταβολή στην ιστορική γραφή

</TITLE>

<TEXT>

Υπάρχει μια φράση στον Αριστοτέλη, που καθόλου δεν αρέσει στους ιστορικούς.
Γράφει ότι η ποίηση είναι ανώτερη από την ιστορία, επειδή η τελευταία
ενδιαφέρεται για τα καθ' έκαστον, σε αντίθεση με την ποίηση η οποία
ενδιαφέρεται για τα καθ' όλου. Η φράση, από την Ποιητική, έχει ως εξής:
«δι' ό και φιλοσοφώτερον και σπουδαιότερον ποίησις ιστορίας εστίν· η μεν
γαρ ποίησις μάλλον τα καθ' όλου, η δ' ιστορία τα καθ' έκαστον λέγει».

Το πρόβλημα βέβαια είναι σε ποια μορφή ιστορίας αναφερόταν ο Αριστοτέλης,
ποιους ιστορικούς και ποια ιστορικά έργα σκεπτόταν. Ο Θουκυδίδης, λ.χ., από
τα «καθ' έκαστον» προχωρά, και ίσως εκεί αποσκοπεί, στην παθολογία της
δημοκρατίας και ταυτόχρονα στη θεωρία του εμφυλίου πολέμου. Δεν είναι αυτή
μια μορφή του «καθ' όλου»; Μια άλλη προσέγγιση στο πρόβλημα είναι η χρήση
της ιστορίας στον Αριστοτέλη. Τη χρησιμοποιεί για να αποδείξει τις
θεωρητικές του προτάσεις, όπως στην Αθηναίων Πολιτεία. Επομένως, αν ο ίδιος
τα «καθ' όλου» λέγει, ό,τι μένει στην ιστορία είναι να λέγει τα «καθ'
έκαστον». Τόσο ο Θουκυδίδης όσο και ο Αριστοτέλης προϋποθέτουν μια
ανθρώπινη φύση η οποία λειτουργεί με τους αυτούς κανόνες οι οποίοι δεν
επηρεάζονται από την ιστορικότητα. Επομένως ως προτεραιότητα τίθεται η
ανίχνευση αυτών των νόμων. Ο Θουκυδίδης τους ανιχνεύει εφαρμόζοντας την
ιπποκρατική μέθοδο στην ιστορική ανάλυση. Ο Αριστοτέλης χρησιμοποιεί την
ιστορία για να αποδείξει τη θεωρία που συγκροτεί εκτός ιστορίας.

Αυτή η αντιπαραβολή ποίησης και ιστορίας, στη μοντέρνα εκδοχή της, μπορεί
να διαβαστεί ως σχέση ανάμεσα στην ιστορία και στη φιλοσοφία, ανάμεσα στις
νομοθετικές και στις ιδιογραφικές επιστήμες. Πρόκειται για μια σχέση σε
συνεχή ένταση, τουλάχιστον από τον 18ο αιώνα. Η συνάντηση ανάμεσα στη
διερεύνηση της λογικής της ιστορίας (φιλοσοφία της ιστορίας) και την έρευνα
για τα αξιοπερίεργα (αρχαιοδίφες, antiquarians), ως δύο διακριτές μορφές
γνώσης, γέννησε την ιστοριογραφία του Διαφωτισμού (Γίββων, Βολταίρος). Η
ιστορία και η φιλοσοφία διαχωρίστηκαν εκ νέου τον 19ο αι. και ο
ιστορικισμός έγινε δυνατόν να υπάρξει μόνο διά μέσου της διάκρισης της
ιστορίας από τη θεωρία. Υπήρξαν βέβαια, κατά καιρούς, σύντομες και κλεφτές
συναντήσεις ανάμεσα στην ιστορία και στη μαρξιστική ή στη βεμπεριανή
φιλοσοφία. Μια νέα συνεύρεση όμως ανάμεσα στην ιστορία και στη φιλοσοφία
(αλλά όχι πλέον ως οντολογία, αλλά ως θεωρία της γνώσης) έγινε δυνατή στο
δεύτερο μισό του αιώνα μας μέσα σε ένα πλαίσιο στο οποίο καταλύθηκαν τα
διαχωριστικά φράγματα ανάμεσα στις κοινωνικές επιστήμες, στη λογοτεχνική
θεωρία, στην κοινωνική ανθρωπολογία κτλ. Σήμερα το ερώτημα του Αριστοτέλη
μπορεί να τεθεί εκ νέου: ενδιαφέρεται πλέον η ιστορία μόνο για τα καθ'
έκαστα;

Αυτό το ερώτημα, στη σημειωτική του όψη, μπορεί να περιγραφεί ως η μετάβαση
από τη συνταγματική στην παραδειγματική σύνταξη της ιστορικής γραφής.
Συνταγματική σύνταξη της ιστορικής γραφής σημαίνει ότι από το γεγονός Α
μεταβαίνουμε στο γεγονός Β σύμφωνα με τη χρονική διαδοχή των γεγονότων. Η
παραδειγματική σύνταξη συμβαίνει όταν επιλέγουμε τα γεγονότα όχι με βάση τη
διαδοχικότητά τους, αλλά άλλες ιδιότητες και χαρακτηριστικά τους τα οποία
υποθέτουμε ότι τα ενοποιούν, ανεξάρτητα από τη θέση τους στη χρονική
αλυσίδα. (Εδώ ο όρος παραδειγματική σύνταξη δεν χρησιμοποιείται με την
έννοια της ιστορίας που διδάσκει μέσω παραδειγμάτων).

Η συνταγματική σύνταξη της ιστορικής γραφής συμβαίνει όταν το αντικείμενό
της συμπίπτει με τον στόχο της μελέτης. Αυτή είναι η περίπτωση των μεγάλων
ιστορικών αφηγημάτων τα οποία παρήχθησαν υπό την επιρροή του ιστορικισμού.
Το αντικείμενο της ιστορικής έρευνας και γραφής ταυτιζόταν με τον στόχο του
ιστορικού ενδιαφέροντος. Οι ιστορικοί αποσκοπούσαν στο να αναδομήσουν το
παρελθόν συγκεκριμένων οντοτήτων όπως τα κράτη και τα έθνη, οι θεσμοί, οι
ιδέες και οι προσωπικότητες. (Π.χ., η «Ιστορία του Ελληνικού Εθνους» του
Παπαρρηγόπουλου). Τα ιστορικά αφηγήματα ήταν συμπαγή και βασίζονταν στην
αναπαραστατική συμμετρία ανάμεσα στα δεδομένα και στις αλήθειες, στη
μετωνυμική χρήση των ενδείξεων. Από την άλλη μεριά, στην παραδειγματική
σύνταξη, το αντικείμενο της μελέτης διαφορίζεται από τον στόχο της μελέτης.
Στην περίπτωση αυτή το αντικείμενο της μελέτης αναφέρεται σε ένα θεωρητικό
διάλογο, ο οποίος διεξάγεται σε διαφορετικά πεδία αφαίρεσης.

Ας πάρουμε για παράδειγμα δύο έργα με το ίδιο αντικείμενο: Πρώτο, το έργο
του ζεύγους των βρετανών ιστορικών Hammonds «Οι εργάτες των πόλεων,
1760-1832» (εκδόθηκε το 1920) και την πολύ γνωστή μελέτη του Ε. Ρ. Thompson
«Η δημιουργία της αγγλικής εργατικής τάξης» (έκδ. 1963). Τα δύο αυτά έργα
αναφέρονται στο ίδιο αντικείμενο κατά την ίδια χρονική περίοδο, αλλά έχουν
διαφορετικούς στόχους. Στο πρώτο το αντικείμενο συμπίπτει με τον στόχο της
μελέτης, ενώ στο δεύτερο ο στόχος διαφοροποιείται από το αντικείμενο και
αφορά τη μελέτη της συνείδησης σε σχέση με το κοινωνικό είναι, τον τρόπο
συγκρότησης της κοινωνικής τάξης, τον χειρισμό εμπειρίας, κουλτούρας και
κοινωνικής θέσης. Ζητήματα δηλαδή καθολικότερου ενδιαφέροντος. Δύο επίσης
πολύ γνωστά δείγματα παραδειγματικής σύνταξης είναι η μελέτη του Robert
Darton «Η μεγάλη γατοσφαγή» (1984) και του Carlo Ginzburg «Το τυρί και τα
σκουλήκια» (1976). Σημαντική στον μετασχηματισμό αυτόν υπήρξε η επίδραση
της ανθρωπολογίας, με πρότυπο το κείμενο του Clifford Geertz «Οι
κοκορομαχίες στο Μπαλί» (1973). Σε ένα πυρηνικό γεγονός αντικατοπτρίζονται
τα χαρακτηριστικά μιας ολόκληρης κοινωνίας ή μιας εποχής. Αλλάζει έτσι η
σημασία του καθ' έκαστον. Παύει να είναι μέρος του καθ' όλου. Γίνεται
μεταφορά του εν σμικρώ.

Αυτή η μετάβαση από τη συνταγματική στην παραδειγματική σύνταξη της
ιστορικής γραφής δεν είναι βέβαια απότομη. Μορφές της μιας υπάρχουν στην
άλλη. Αρκεί να θυμηθούμε τη γαλλική ιστοριογραφική σχολή των Annales.
Πρόκειται όμως για μια πορεία παράλληλη και ανάλογη εκείνης που ακολούθησε
η λογοτεχνική γραφή στη δόμηση του χρόνου του μυθιστορήματος. Από το
ρεαλιστικό μυθιστόρημα του 19ου αιώνα με την εξαντλητική παρακολούθηση της
ιστορίας των λογοτεχνικών προσώπων ή καταστάσεων, η νεωτερική λογοτεχνική
γραφή (Μαρσέλ Προυστ, Τζέιμς Τζόις, Βιρτζίνια Γούλφ) αποσύνδεσε και
κατακερμάτισε τη χρονική συνέχεια και διαδοχή. Το αποτέλεσμα ήταν μια
πολυμορφία χρονικών δομών των οποίων κοινός παρονομαστής είναι η ανατροπή
της εξωτερικής ροής του χρόνου. «Οι μοντέρνοι συγγραφείς», γράφει ο Erich
Auerbach, «προτιμούν τη χρησιμοποίηση διάσπαρτων καθημερινών γεγονότων, τα
οποία περιλαμβάνονται μέσα σε λίγες ώρες και μέρες, από την πλήρη και
χρονολογική αναπαράσταση ενός συνολικού εξωτερικού συνεχούς».

Αυτή η ανατροπή στη λογοτεχνία δεν ήταν μόνο συνέπεια υφολογικών μεταβολών,
αλλά και μια πρόταση αναδιάταξης των σχέσεων της υποκειμενικής εμπειρίας με
την ιστορία. Αν στο ιστορικό και ρεαλιστικό μυθιστόρημα ο στόχος είναι να
δοθεί η υποκειμενική αίσθηση της ιστορίας, στο νεωτερικό μυθιστόρημα είναι
η απελευθέρωση της υποκειμενικής εμπειρίας από την ιστορία. Υπάρχει μια
χαρακτηριστική φράση του Τζόις στον Οδυσσέα: «Η ιστορία είναι ένας εφιάλτης
από τον οποίο προσπαθώ να ξυπνήσω». Ας σημειωθεί βέβαια η ιδιάζουσα χρήση
του όρου «ιστορία» εδώ. Η ιστορία ως αντίληψη προόδου, η ιστορία ως
επιβεβλημένη αντίληψη πορείας της κοινωνίας. Αλλά ακριβώς σε αυτή την
αντίληψη ιστορίας (η ιστορία - πρόοδος, η ιστορία - εθνικό πεπρωμένο ή
πεπρωμένο του δυτικού πολιτισμού, η ιστορία - νόμοι εξέλιξης της κοινωνίας)
εξανίσταται η παραδειγματική γραφή της ιστορίας.

Αυτή η μετάβαση της ιστορικής γραφής από τη συνταγματική στην
παραδειγματική σύνταξη άνοιξε τις δυνατότητες της επικοινωνίας ανάμεσα σε
ιστορικούς που εξερευνούσαν διαφορετικά αντικείμενα, διάσπαρτα στον χρόνο
και στον χώρο, και επίσης ανάμεσα σε ιστορικούς διαφορετικών ειδικεύσεων
και προσανατολισμών. Ανοιξε επίσης τα κανάλια της επικοινωνίας ανάμεσα σε
ποικίλα επιστημονικά πεδία και προκάλεσε έναν τεράστιο πολλαπλασιασμό των
εστιών έρευνας, διατηρώντας όμως ταυτόχρονα ένα ενοποιημένο πεδίο
θεωρητικής συζήτησης. Αυτό το πεδίο της θεωρητικής συζήτησης είναι που
εξασφαλίζει τους όρους της επικοινωνίας ανάμεσα στο καθ' όλου και στα καθ'
έκαστον.

Συνοψίζοντας, διά μέσου της μετάβασης από τη συνταγματική στην
παραδειγματική σύνταξη της ιστορικής γραφής άλλαξε το συνολικό τοπίο της
ιστορικής επικοινωνίας στον ακαδημαϊκό χώρο το τελευταίο τρίτο του 20ού
αιώνα.

</TEXT>
