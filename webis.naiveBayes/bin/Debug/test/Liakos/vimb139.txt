<CC>

Α. ΛΙΑΚΟΣ
ΤΟ ΒΗΜΑ, 16-02-1997
Κωδικός άρθρου: B12416B052
</CC>

<TITLE>

                              Οι μαύρες θεές

</TITLE>

<TEXT>


Δέχτηκα ευχαρίστως την πρόταση του βιβλιοθηκαρίου να επισκεφτώ το σχολείο,
στο συμβούλιο του οποίου είναι μέλος. Οχι μόνο για λόγους υποχρέωσης, αλλά
και από εκτίμηση στο πρόσωπό του. Αφροαμερικανός ο ίδιος, λόγιος, δραστήριο
μέλος της μαύρης κοινότητας, για την προαγωγή της οποίας πασχίζει. Ενας
τύπος μαύρου διαφωτιστή πατριώτη.

Το σχολείο, δημόσιο, σε μια περιοχή της Νέας Υερσέης με σχεδόν αποκλειστικά
έγχρωμο πληθυσμό, όχι όμως από τις υποβαθμισμένες. Πιο φτωχή από τα
αντίστοιχα λευκά προάστια, αλλά σαφώς σε διαδικασία κοινωνικής συσπείρωσης
και ανόδου. Τα παιδιά, έφηβοι 16-17 χρονών, απ' όλες τις φυλές του κόσμου,
εκτός από τη λευκή. Μαύροι σε όλες τις αποχρώσεις και σχήματα προσώπου,
Λατινοαμερικάνοι, μετανάστες από την Καραϊβική, Ινδοί. Τα κορίτσια με
έκδηλη κοκεταρία και περίτεχνες κομμώσεις, τα αγόρια κουρεμένα στο στυλ
μαύρου μπασκετμπολίστα. Οι εξωτερικοί τοίχοι κατάστικτοι από ακατανόητα
γκράφιτι και δεν έλειπαν οι παρέες των κοπανατζήδων που κάπνιζαν ακούγοντας
δυνατά τέκνο. Φροντισμένο όμως το εσωτερικό, οι αίθουσες, οι διάδρομοι, η
βιβλιοθήκη, τα εργαστήρια. Εκδηλο το ενδιαφέρον του προσωπικού. Εγχρωμο
στην πλειονότητά του, ανήκει σε δύο κατηγορίες. Καθηγητές καριέρας, από τα
πιο κακοπληρωμένα επαγγέλματα στις ΗΠΑ, και άνθρωποι που αρχίζουν μια
δεύτερη καριέρα στο σχολείο αφού συνταξιοδοτήθηκαν στο πρώτο επάγγελμά
τους. Χημεία, λ.χ., διδάσκει μια διδάκτωρ πανεπιστημίου και πρώην
υψηλόβαθμο στέλεχος μεγάλης φαρμακευτικής επιχείρησης. Κίνητρο ο
εθελοντισμός, όχι η πρόσθετη μικρή αμοιβή.

Κουβεντιάζοντας πριν από την επίσκεψη στην τάξη με τους συναδέλφους, το
ενδιαφέρον συγκεντρώθηκε στο βιβλίο του Martin Bernal, «Μαύρη Αθηνά. Οι
αφροασιατικές ρίζες του κλασικού πολιτισμού» (1987). Αν ένα βιβλίο έχει
διαβαστεί για την Αρχαία Ελλάδα, τουλάχιστον στη μαύρη κοινότητα, είναι
αυτό.

Στην τάξη το ενδιαφέρον περιστράφηκε στο τι είναι ένας ιστορικός και ποιο
ενδιαφέρον παρουσιάζει ένας ιστορικός από την Ελλάδα. Τα παιδιά δήλωσαν πως
δύσκολα τους ενδιαφέρει η ιστορία. Η αίσθησή τους είναι ότι η ιστορία αφορά
κάποιους άλλους, τους λευκούς Ευρωπαίους ενδεχομένως, αλλά όχι αυτούς τους
ίδιους. Η λέξη ιστορία στα χείλη τους είχε το νόημα ενός ιερατικού λόγου εν
πολλοίς ακατανόητου και αδιάφορου. Μακριά από τη δική τους γενεαλογία,
άσχετου με τις εμπειρίες τους. Αν υπήρχε ένας κρίκος ενδιαφέροντος αυτός
ήταν όχι ο ιστορικός χρόνος, αλλά η γεωγραφία. Το γεγονός ότι ερχόμουν από
την Ελλάδα ήταν σαφώς συναρπαστικότερο. Αλλά δεν ήξεραν τίποτε για τη
Νεότερη Ελλάδα.

Η Ελλάδα, μέσω των εικόνων που προέρχονται από άλλες μαθήσεις και κανάλια,
παραπέμπει στην Αρχαία Ελλάδα. Και αφού αυτή η Ελλάδα είχε ενδιαφέρον, οι
ερωτήσεις τους συγκεντρώθηκαν στο ποιες ήταν οι επιδράσεις στους Ελληνες
από τους Αφρικανούς και τους Ασιάτες. Ποιες ήταν οι σχέσεις των Ελλήνων με
τους Αφροασιατικούς λαούς. Το ενδιαφέρον για τα ζητήματα αυτά δεν θα ήταν
το ίδιο υποθέτω αν αναφερόμασταν στην αυτοκρατορία των Βίκινγκς.

Αλλά αφού η Αρχαία Ελλάδα έχει εγκατασταθεί στο κέντρο του ευρωαμερικάνικου
πολιτισμού, με την όποια εκδοχή της, και αφού αυτός ο πολιτισμός επιδιώκει
να ενσωματώσει τις πολύμορφες κοινότητες που τον κατοικούν και ταυτόχρονα
να μπολιαστεί στην κουλτούρα τους, είναι ευεξήγητο ότι σ' αυτά τα ερωτήματα
χρειάζεται να απαντήσει. Χρειάζεται δηλαδή να βρει τους κοινούς κρίκους, να
αλλάξει ενδεχομένως τα συμφραζόμενα της δυτικοευρωπαϊκής παράδοσης μέσα από
τα οποία μεταδόθηκε. Τα παιδιά δεν έχουν διαβάσει Bernal.

Ενδεχομένως η βασική ιδέα του βιβλίου ότι η εικόνα που κυριάρχησε για την
κλασική Ελλάδα στον δυτικό πολιτισμό είναι δημιούργημα της
γερμανοευρωπαϊκής παράδοσης και της εμμονής της να αποκαθάρει τον ελληνικό
πολιτισμό από τις εξωευρωπαϊκές προσμείξεις του και επιρροές, να τους
μεταδόθηκε από τους δασκάλους τους. Σ' αυτά τα ερωτήματα όμως βασίστηκε η
επιτυχία αυτού του βιβλίου και τα ερωτήματα αυτά δεν είναι τόσο αυθαίρετα
όσο νομίζουμε. Η αυθαιρεσία στην περίπτωση αυτή δεν έχει να κάνει με τον
αυστηρό επιστημονικό θετικισμό που ελέγχει τις πηγές και τη χρήση τους.
Αλλωστε πράγματι το πλέον αδύναμο μέρος του βιβλίου είναι η χρήση των
αρχαίων πηγών.

Από αυτή την άποψη δικαιώνεται μάλλον η Mary Lefkowitz στην κριτική της
(δύο βιβλία του 1996: «Η Αναθεώρηση της Μαύρης Αθηνάς» και «Οχι από την
Αφρική. Πώς ο "Αφροκεντρισμός" έγινε δικαιολογία για τη διδασκαλία μύθων
στην ιστορία»). Τα ερωτήματα αυτά δεν είναι αυθαίρετα γιατί η
παραδειγματική χρήση μιας κουλτούρας, όπως στην περίπτωση αυτή η κλασική,
μπορεί να υπάρξει μέσω της συνεχούς επανερμηνείας. Και η ερμηνεία εισάγει
στο παιχνίδι τις προσδοκίες του ακροατή. Η ερμηνεία είναι δημιουργία.
Διαφορετικά δεν έχει νόημα.

Σκεφτόμουν τις αναλογίες με την Αλεξανδρινή εποχή, όταν οι τρεις
κοινότητες, η ελληνική, η εβραϊκή και η αιγυπτιακή, αντάλλασσαν μαχητικά
επιχειρήματα και χρονογραφικές πραγματείες για να αποδείξουν ποιος από τους
τρεις πολιτισμούς είναι αρχαιότερος και χρωστάει στον άλλο. Υποστηριζόταν
μάλιστα ότι το αλφάβητο επινοήθηκε από τον Μωυσή και έφτασε στους Ελληνες
διά των Φοινίκων. Περιβάλλοντα πολιτισμικής συμβίωσης και ανταγωνισμών. Ο
συνειρμός μας οδηγεί κατευθείαν στον Καβάφη. Ισως γι' αυτό είναι ο μόνος
Νεοέλληνας στα ράφια κάθε αμερικανικού βιβλιοπωλείου.

Στον δρόμο της επιστροφής στο Πρίνστον, η συζήτηση για τις μαύρες θεές
συνεχίστηκε. Γιατί σκανδαλίζει τόσο το όνομα Μαύρη Αθηνά και όχι η ονομασία
Μαύρη Αφροδίτη που αποδίδεται συχνά στις μαύρες καλλονές; Πράγματι
σκανδαλίζει η Μαύρη Αθηνά γιατί η σοφία θεωρείται ακόμη λευκό προνόμιο. Η
Μαύρη Αφροδίτη όμως μπορεί να είναι αντικείμενο της ανδρικής επιθυμίας
χωρίς να υπονομεύει το λευκό γόητρό της. Κάπως έτσι σχηματίζονται οι
μεταφορές που γίνονται στη συνέχεια άρρητα νοητικά πλαίσια με τα οποία
εννοηματώνουμε το παρελθόν. Ποιος σκανδαλιζόταν άλλωστε όλα αυτά τα χρόνια
όταν βρετανοί ιστορικοί απέδιδαν τα έπη, τη φιλοσοφία, ακόμη και τα
μαθηματικά των Ινδών στην επιρροή των Ελλήνων; Οι αρχαίες θεές λοιπόν,
λευκές ή μαύρες, συνεχίζουν να είναι ελκυστικές. Τι μας πειράζει επομένως
αν δίπλα στις γερμανικές, αγγλοσαξονικές, ελληνορθόδοξες και άλλες
αναγνώσεις του Ελληνισμού προστεθεί και η αφροαμερικανική;

</TEXT>
