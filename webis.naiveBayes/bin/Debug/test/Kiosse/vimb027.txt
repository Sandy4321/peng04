<CC>

Χ. ΚΙΟΣΣΕ
ΤΟ ΒΗΜΑ, 17-05-1998
Κωδικός άρθρου: B12481B061
</CC>

<TITLE>

                    Ο ξυλόγλυπτος θησαυρός του Μαρόκου

   Ο ξύλινος άμβωνας του μουσουλμανικού τεμένους Κουτούμπια, ένα μοναδικό
  δείγμα αραβικής και ισπανικής τέχνης την περίοδο της ακμής της Κόρδοβας,
αποκαταστάθηκε από ειδικούς του Μητροπολιτικού Μουσείου της Νέας Υόρκης και
 μαροκινούς συναδέλφους τους και τοποθετήθηκε πρόσφατα στο παλαιό ανάκτορο
            Ελ Μπαντί στο Μαρακές. Τον παρουσιάζε η Χαρά Κιοσσέ

</TITLE>

<TEXT>


Καθώς το απόγευμα ο ήλιος χαμηλώνει στο στερέωμα και ο ουρανός ετοιμάζει τα
έντονα χρώματα της αφρικανικής δύσης, οι ρόδινοι τοίχοι των σπιτιών του
Μαρακές σκουραίνουν, οι κήποι ζωντανεύουν από χιλιάδες πουλιά, ενώ οι
θόρυβοι του παζαριού στο κέντρο της πόλης αρχίζουν να καταλαγιάζουν. Σε
λίγο θα φωτιστεί ο ψηλός μιναρές του τεμένους Κουτούμπια, σύμβολο
θρησκευτικό και μαζί και ιστορικό της πόλης. Αν στον Βορρά το Φεζ είναι η
πόλη μνημείο του Μαρόκου, στον Νότο, στην πεδιάδα που απλώνεται στις
υπώρειες του Μεγάλου Ατλαντα, το Μαρακές είναι η παραμυθένια πόλη, η παλιά
πρωτεύουσα που έκτισαν οι Βέρβεροι και ο σταθμός των καραβανιών που
ξεκινούσαν για τη Σαχάρα, που είναι πίσω από το βουνό.

Σήμερα παλιοί και σύγχρονοι μύθοι μπλέκονται στα στενά δρομάκια της πόλης
όπου συγγραφείς και καλλιτέχνες καταφεύγουν αναζητώντας την έμπνευση στην
ησυχία των κήπων της και στην οχλαγωγία του παζαριού της, ενώ ευρωπαίοι και
αμερικανοί επώνυμοι παραθερίζουν στις πολυτελείς κατοικίες που είναι καλά
κρυμμένες στους φοινικώνες που τις περιβάλλουν. Μέσα από τα ψηλά μεσαιωνικά
τείχη η παλιά Μεδίνα σφύζει από ζωή, στο παζάρι τα σουβενίρ και τα πλαστικά
σταθερά αντικαθιστούν τις πραμάτειες και τα χειροτεχνήματα χωρίς να
κατορθώνουν ακόμη να σβήσουν τις μυρωδιές από τα μπαχαρικά και τα εξωτικά
αρώματα. Ο χρόνος και οι επιπτώσεις του τουρισμού παίζουν περίεργα
παιχνίδια και εδώ, οι δόξες των χρόνων του Μεσοπολέμου έχουν σχεδόν
ξεχαστεί μαζί με τις πρώτες μεταπολεμικές δεκαετίες, όταν το Μαρακές ήταν
το ησυχαστήριο του Τσόρτσιλ που ζωγράφιζε στους κήπους του ξενοδοχείου «La
Mamounia». Οι παλιές φωτογραφίες της Κάσμπας και της Μεδίνας ξεθωριάζουν.

Πρωτοποριακή κίνηση

Πριν από μερικές ημέρες, σε μια αίθουσα του παλαιού ανακτόρου Ελ-Μπαντί στο
Μαρακές, κατά τη διάρκεια μιας τελετής στην οποία παραβρέθηκε ο διάδοχος
του θρόνου του Μαρόκου, παραδόθηκε, αποκατεστημένος από ειδικούς συντηρητές
του Μητροπολιτικού Μουσείου της Νέας Υόρκης και μαροκινούς συναδέλφους
τους, ο ιστορικός άμβωνας του μουσουλμανικού τεμένους Κουτούμπια. Μνημείο
του 12ου αιώνα, ο ξύλινος άμβωνας, που θεωρείται από τα σημαντικότερα έργα
της δυτικής ισλαμικής τέχνης που άνθησε τον Μεσαίωνα στην Ισπανία, έχει
χαρακτηριστεί εθνικός θησαυρός της χώρας. Η αποκατάστασή του επιτεύχθηκε
χάρη στην πρωτοβουλία του διευθυντή του Μητροπολιτικού Μουσείου της Νέας
Υόρκης, του ΜΕΤ όπως αποκαλούν το μουσείο τους οι Αμερικανοί, κ. Phlippe de
Montebello, και είναι η πρώτη φορά στην ιστορία αυτού του ιδρύματος που
αποφασίστηκε η συντήρηση ενός έργου τέχνης εκτός των εγκαταστάσεών του.
Πρόκειται για μια πρωτοποριακή κίνηση που ίσως σηματοδοτεί και νέες
κατευθύνσεις στις διεθνείς δραστηριότητες ενός γιγάντιου μουσείου που
υπερηφανεύεται ότι έχει τη μεγαλύτερη ισλαμική συλλογή στον κόσμο και συχνά
μας έχει εκπλήξει με τις εντυπωσιακές περιοδικές εκθέσεις που οργανώνει. Η
ιστορία του άμβωνα όσο και η πρωτοβουλία για τη συντήρησή του έχουν
ενδιαφέρον.

Μοναδικό έργο τέχνης, ο ξύλινος άμβωνας του τεμένους Κουτούμπια (τέμενος
των βιβλιοπωλών) είχε παραγγελθεί στα 1137 από τον τελευταίο σουλτάνο της
δυναστείας των Αλμοραβίδων στην Κόρδοβα. Βέρβεροι του Ατλαντα οι
Αλμοραβίδες κατέβηκαν στην πεδιάδα και κατέκτησαν την εξουσία γύρω στο
1060, ανακήρυξαν πρωτεύουσα το Μαρακές και στις αρχές του 12ου αι. πέρασαν
στη Νότια Ισπανία για να ενισχύσουν την αραβική ισχύ στην Ανδαλουσία. Στην
Αφρική το Μαρακές βρισκόταν σε άνθηση και δίπλα στο παλάτι στεκόταν ένα
μεγάλο τέμενος για το οποίο παραγγέλθηκε ένας περίτεχνος άμβωνας στην
Κόρδοβα που εκείνη την εποχή ήταν το μεγαλύτερο κέντρο γραμμάτων και τεχνών
της Ανδαλουσίας.

Πρόκειται για ένα μοναδικό δείγμα αραβικής και ισπανικής τέχνης, που
αναπτύχθηκε την περίοδο της ακμής της Κόρδοβας, μια ξυλόγλυπτη σκάλα της
οποίας όλες οι επιφάνειες καλύπτονται από εκατοντάδες μικρά πλακίδια με
αριστοτεχνικά σκαλισμένα ζωικά και φυτικά θέματα σε διαφορετικά ξύλα. Το
περίγραμμα της κατασκευής που έχει ύψος περίπου 3,80 μ. ορίζεται από
ανάγλυφη επιγραφή με θρησκευτικά και ιστορικά κείμενα στην Κουφική
καλλιγραφία. Ο άμβωνας δεν έμελλε να κοσμήσει το πρώτο τέμενος των
Αλμοραβίδων στο Μαρακές που καταστράφηκε από την επόμενη δυναστεία των
Αλμοχάδων, επίσης Βερβέρων του Ατλαντα, οι οποίοι στο μεταξύ ήρθαν στην
εξουσία. Γύρω στα 1160 ο άμβωνας μεταφέρθηκε και συναρμολογήθηκε στο
Μαρακές και τοποθετήθηκε στο λαμπρό τέμενος Κουτούμπια που κτίστηκε στο
μεταξύ και σώζεται ως σήμερα.

Θαυμαστό έργο ξυλογλυπτικής


Στα μουσουλμανικά τεμένη ο άμβωνας (διεθνώς επικράτησε ο αραβικός όρος
minbar) είναι μια περίτεχνη ξύλινη κατασκευή με σκαλοπάτια που οδηγούν σε
ένα υπερυψωμένο κάθισμα ή θρόνο, από όπου σύμφωνα με την παράδοση κήρυσσε ο
Προφήτης. Στις ισλαμικές χώρες της Β. Αφρικής οι άμβωνες αυτοί είναι
κινητοί, στηρίζονται σε μικρές ξύλινες ρόδες και φυλάσσονται εκτός θέας των
πιστών. Τοποθετούνται κοντά στην κόγχη μόνο για την προσευχή της
Παρασκευής, όταν ο ιμάμης στέκεται σε ένα από τα χαμηλότερα σκαλοπάτια για
να κηρύξει. Ανασκαφές που έγιναν κοντά στα θεμέλια του πρώτου τεμένους
Κουτούμπια αποκάλυψαν ένα όρυγμα στο δάπεδο και ίχνη ενός μηχανισμού που
μετακινούσε αυτόματα τον άμβωνα από την κρύπτη του. Σε άλλο όρυγμα που
βρέθηκε κοντά πιστεύεται ότι λειτουργούσε ανάλογος μηχανισμός, με τη
βοήθεια του οποίου ορθωνόταν ένα παραπέτασμα που απομόνωνε το τμήμα του
τζαμιού όπου προσευχόταν ο σουλτάνος.

Η φήμη ότι επρόκειτο για ένα θαυμαστό έργο ξυλογλυπτικής της περιόδου της
μεγάλης άνθησης της Κόρδοβας συνόδευσε τον άμβωνα από τα πρώτα χρόνια της
μεταφοράς του στο Μαρακές. Ο άμβωνας ήταν γνωστός και στους μελετητές της
ισλαμικής τέχνης και άλλωστε αναφερόταν και σε μεσαιωνικά κείμενα. Επί οκτώ
αιώνες ο άμβωνας έμεινε στο τέμενος Κουτούμπια. Μετά το 1956 όμως, όταν το
Μαρόκο ανέκτησε την ανεξαρτησία του, ξεχάστηκε και χάθηκαν τα ίχνη του.
Βγήκε από τη λήθη του στις αρχές της δεκαετίας του '90, όταν το ΜΕΤ
ετοίμαζε τη μεγάλη έκθεση «Ανδαλουσία: Η τέχνη της Ισλαμικής Ισπανίας» που
έγινε στη Γρανάδα το 1992. Στον κατάλογο των έργων που συγκέντρωνε το
μουσείο για την έκθεση υπήρχε ο άμβωνας του Κουτούμπια.

Ο άμβωνας βρέθηκε σε ένα σκεπασμένο χώρο στο ερειπωμένο παλάτι Ελ Μπαντί,
αλλά, όπως διαπίστωσε η διευθύντρια εκθέσεων του μουσείου κυρία Mahrukh
Tarapor, βρισκόταν σε τέτοια κατάσταση που δεν επιτρεπόταν η μεταφορά του
στην Ισπανία, ενώ ήταν φανερό ότι δεν υπήρχαν τα χρονικά περιθώρια για να
συντηρηθεί για την έκθεση. Την άνοιξη του 1991, σε μια συνάντηση με τον
βασιλέα του Μαρόκου, η διευθύντρια Εκθέσεων του ΜΕΤ υπέβαλε την ιδέα για
μια αμερικανομαροκινή συνεργασία για τη συντήρηση του άμβωνα επί τόπου, στο
Μαρακές. Η πρόταση έγινε δεκτή και το πρόγραμμα μπήκε σε εφαρμογή το
φθινόπωρο του 1996.

Μια ομάδα έμπειρων συντηρητών του μουσείου με τον έφορο της ισλαμικής
συλλογής κ. Stefano Carboni ξεκίνησαν ένα καλομελετημένο πρόγραμμα
συντήρησης που συνδύαζε τις γνώσεις της σύγχρονης τεχνολογίας με τις
παραδοσιακές τεχνικές του σκαλίσματος στο ξύλο που ακόμη επιβιώνουν στο
Μαρόκο. Οι κάπου χίλιες μικρές ξυλόγλυπτες πινακίδες με τα πολύπλοκα
σκαλίσματα καθαρίστηκαν, συμπληρώθηκαν, συγκολλήθηκαν, ώσπου τελικά ο
άμβωνας αποκαταστάθηκε. Από τις αρχές του μηνός, σε μια αίθουσα του
ανακτόρου Αλ-Μπαντί φιλοξενείται ένας εθνικός θησαυρός και ένα από τα πιο
αντιπροσωπευτικά δείγματα της λαμπρής μεσαιωνικής ιστορίας του Μαρόκου.

Το ένα όμως φέρνει το άλλο, όπως λέμε στον τόπο μας. Ετσι η πρωτοβουλία για
την αποκατάσταση του άμβωνα είναι τώρα το πρώτο μέρος ενός πιο φιλόδοξου
σχεδίου που αφορά την αναστήλωση τμήματος του ανακτόρου Ελ-Μπαντί που θα
μετατραπεί σε Μουσείο Ισλαμικής Τέχνης του Μαρακές, όπως ανακοινώθηκε από
τον υπουργό Πολιτιστικών Υποθέσεων της χώρας κ. Mohamed Al Achaari.

Νέα πολιτική από τα μουσεία

Στο εορταστικό διήμερο που οργάνωσε το Μητροπολιτικό Μουσείο για τα
εγκαίνια του αποκατεστημένου άμβωνα είχαν προσκληθεί οι επίτροποι
(trustees) και έφοροι των συλλογών του μουσείου, διευθυντές άλλων μουσείων,
όπως του Μουσείου Μοντέρνας Τέχνης της Νέας Υόρκης, του Ερμιτάζ της Αγίας
Πετρούπολης, του Μουσείου Μπενάκη, που εκπροσωπήθηκε από τον διευθυντή κ.
Αγγελο Δεληβορριά και την κυρία Ειρήνη Γερουλάνου, και επίσης γνωστούς
συλλέκτες και μελετητές ισλαμικής τέχνης. Τα έξοδα της πολύμηνης συντήρησης
καλύφθηκαν από χορηγία της κυρίας Pati Birch, επιτρόπου και ευεργέτη του
μουσείου, ενώ ένας πολυτελής Κατάλογος (Ediciones El Viso της Μαδρίτης), με
την επιστημονική δημοσίευση του άμβωνα και τη μελέτη αποκαταστάσεώς του,
συμπληρώνει τον κύκλο.

Το επιμύθιο όμως αυτής της ιστορίας βρίσκεται πίσω από τις γιορτές και την
επιτυχημένη αποκατάσταση ενός μνημείου της παγκόσμιας κληρονομιάς και
ξεπερνάει τις γνωστές διεθνείς σχέσεις του μουσείου, το οποίο, ας
σημειωθεί, ανήκει στην πόλη της Νέας Υόρκης και απασχολεί κάπου 1.700
μόνιμους υπαλλήλους και 500 εθελοντές. Λίγο λοιπόν πριν από το γύρισμα της
χιλιετίας, το εγχείρημα του Μαρακές ίσως υποδηλώνει μια νέα πολιτική και
νέες κατευθύνσεις πέρα από τον στενό συγκεντρωτισμό που χαρακτήριζε τα
μεγάλα μουσεία. Η στιγμή προσφέρεται, το πρώτο βήμα στέφθηκε με επιτυχία
και η διάθεση για πρωτοποριακή δράση δεν λείπει από τη διεύθυνση του ΜΕΤ.

</TEXT>
