<CC>

Κ ΤΣΟΥΚΑΛΑΣ
ΤΟ ΒΗΜΑ, 13-04-1997
Κωδικός άρθρου: B12424B051
</CC>

<TITLE>

                       Οι «πυραμίδες» και τα θύματα

</TITLE>

<TEXT>

Στο καθαρά ανθρωπιστικό επίπεδο, η πρόταση για δημιουργία «Διεθνούς
Ταμείου» για την αποζημίωση των θυμάτων της πυραμίδας στην Αλβανία, ή ίσως
και αλλού, είναι βέβαια ευπρόσδεκτη, αν και ίσως ελάχιστα ρεαλιστική. Ακόμη
και όταν δεν πεθαίνουν της πείνας, εκείνοι που πληρώνουν τα επιχείρια της
απάτης, της εκμετάλλευσης, της αφέλειας ή ακόμη και της ειμαρμένης είναι
πάντα αξιολύπητοι και βοηθητέοι.

Μπορεί όμως κανείς να διερωτηθεί γιατί από όλες τις άπειρες κατηγορίες
«θυμάτων» και αναξιοπαθούντων σε παγκόσμια κλίμακα «επιλέγεται» να
συζητηθεί το ενδεχόμενο της «αποζημίωσης» των θυμάτων της χρηματιστηριακής
κομπίνας. Γιατί, δηλαδή, τα θύματα των πολέμων, των λιμών, των σεισμών και
των καταποντισμών, οι ανάπηροι, οι ανίατα ασθενείς, οι αναξιοπαθούσες
χήρες, οι ανήμποροι γέροντες, τα ανυπεράσπιστα παιδιά ή οι καταπονημένοι
ανθρακωρύχοι το πολύ πολύ να θεωρηθούν άξιοι μιας «ανθρωπιστικής βοήθειας»,
αλλά ποτέ, υπό καμία συνθήκη, δεν θα αντιμετωπισθούν ως δικαιούχοι
«αποκατάστασης» των ζημιών που υπέστησαν από τη φύση, τους χαλεπούς καιρούς
ή τη μοίρα τους; Πώς συμβαίνει η απώλεια των μικροοικονομιών των καταθετών
να μπορεί να ενεργοποιήσει την κατ' αρχήν «θεσμική» αλληλεγγύη της διεθνούς
κοινότητας περισσότερο από την απώλεια της ζωής, της υγείας ή της
στοιχειώδους δυνατότητας επιβίωσης; Οι απαντήσεις βέβαια είναι πολλαπλές
και συνδέονται, ανάμεσα στα άλλα, και με τον διάχυτο τρόμο που προκαλεί το
ενδεχόμενο της πλήρους κοινωνικής και πολιτικής κατάρρευσης της Αλβανίας,
και ίσως αργότερα και άλλων από τις χώρες οι οποίες υπερήφανα «μεταβαίνουν»
προς το φιλελεύθερο μέλλον τους. Ας βοηθηθούν λοιπόν, για το καλό τους, και
επ' ευκαιρία και για το καλό μας.

Ισως βέβαια οι ανθρωπιστές να σκέπτονται και ολίγον ανθρωπιστικά, και όχι
μόνο πραγματιστικά. Ενας όμως καθ' έξιν φιλύποπτος θεατής των τεκταινομένων
δικαιούται ίσως να υποθέσει ότι δεν είναι μόνον αυτό. Πράγματι, για τις
καταστροφές, όλες τις καταστροφές, ο άνθρωπος έχει την προαιώνια τάση να
ψάχνει να βρίσκει κάποιο αίτιο, κάποια γενεσιουργό δύναμη, και αν είναι
δυνατόν κάποιο φταίχτη. Ανέκαθεν, αλλά και σήμερα, υπό ορισμένες συνθήκες
τα θύματα έχουν την τάση να μεταμορφωθούν σε θύτες. Και έτσι, πάντα
κοινωνικά ευκταίο και ψυχικά λυτρωτικό να διευκολύνονται να μετουσιώσουν
την απόγνωση και τη θλίψη τους σε προσανατολισμένη αγανάκτηση και σε
κατευθυνόμενη οργή.

Για τους σεισμούς και τους καταποντισμούς, ακόμη και εάν θεωρηθεί ότι
ενέχεται εν μέρει και αυτός ο Πανάγαθος, φταίει κατά κύριο λόγο πάντοτε και
εξ ορισμού το κράτος, για τους πολέμους και τις σφαγές οι πολέμαρχοι και οι
σφαγείς αυτοπροσώπως, για τους καρκίνους οι θεράποντες γιατροί, για τις
απώλειες στα καζίνα η γκίνια, για το σπάσιμο του ποδιού το κακό «μάτι», για
την ανεργία η οκνηρία, για την εκλογική ήττα της Νέας Δημοκρατίας τα
κολλυβογράμματα του κ. Εβερτ και για τα γενικότερα χάλια της Αλβανίας ο
θεοκατάρατος «υπαρκτός» σε συνδυασμό με τον κατά σύμπτωσιν άθλιο κ.
Μπερίσα. Οι μόνοι που δεν ενδείκνυται ποτέ να φταίνε είναι το
ορθολογικότατο κοινωνικό μας σύστημα ή το «κακό μας το κεφάλι». Γιατί αν
επιτρεπόταν να αμφιβάλλουμε ακόμη και γι' αυτά, οι συνέπειες μπορεί να
απέβαιναν καταλυτικές, για το σύστημα και για το κεφάλι μας, αντίστοιχα.

Αυτός είναι ίσως και ο λόγος για τον οποίο η κατάρρευση των πυραμίδων
απειλεί να έχει συνέπειες που ξεπερνάν κατά πολύ τη δυσανεξία των
συγκεκριμένων θυμάτων. Κλονίζεται η εμπιστοσύνη στο «σύστημα», στις
τράπεζες, στην αποδοτικότητα των αποταμιεύσεων, στον ατομικό οικονομικό
ορθολογισμό, στη λογική της ελεύθερης αγοράς και ίσως ακόμη και στη
δημοκρατία. Τα θύματα δεν εμπιστεύτηκαν απλώς τους απατεώνες, αλλά πολύ
περισσότερο πίστεψαν σε μιαν ολόκληρη ιδεολογία που τους υποσχόταν λαγούς
με πετραχήλια. Ισως δε η έμμονη απουσία των λαγών να ενίσχυσε τη συμβολική
σημασία των πετραχηλίων. Οι «πυραμίδες» προσέφεραν σε ολόκληρους λαούς την
εναργή βεβαιότητα ότι ο καπιταλισμός θα μπορούσε να είναι ωφέλιμος και
προσοδοφόρος τώρα, εδώ και αμέσως. Η μάχη των πυραμίδων εξελίχθηκε έτσι εν
πολλοίς σε ευρύτερη μάχη των καπιταλιστικών δικαίων.

Επαναλαμβάνοντας έτσι κατά κάποιο τρόπο την ιστορία ως φάρσα: ακόμη μία
φορά, οι Πυραμίδες φαίνεται να εκφράζουν συμβολικά τη σύγκρουση του
σκοτεινού παρελθόντος με το ανοικτό και έλλογο μέλλον. Και εάν τους
στρατιώτες του Βοναπάρτη παρακολουθούσαν «πενήντα αιώνες ιστορίας», οι
σημερινές πυραμιδικές συγκρούσεις συγκεντρώνουν τα βλέμματα πενήντα λαών,
από την Εσθονία στο Βλαδιβοστόκ.

Εξάλλου, είναι δυνατόν να κάνουμε χωρίς τις πυραμίδες; Μήπως δεν είναι η
διάχυτη «εμπιστοσύνη» των παικτών που εν γένει καθιστά δυνατό τον
χρηματιστηριακό τζίρο, ο οποίος, περίπου εξ ορισμού, στηρίζει τα κέρδη του
στην εύλογη υπόθεση εργασίας ότι οι δικαιούχοι δεν θα θελήσουν κατά πάσαν
πιθανότητα ποτέ να αποσύρουν μαζικά τη συμβολή τους στο παίγνιο; Μήπως τα
περισσότερα μεγάλα κραχ της ιστορίας δεν οφείλονται στο γεγονός ότι έξαφνα
οι «πολλοί» έπαψαν να πιστεύουν στην αξιοπιστία της πυραμίδας και ζήτησαν
τα λεφτά τους πίσω; Και μήπως, σήμερα, με τη διεθνοποίηση του
χρηματιστηριακού συστήματος, η κίνηση των κεφαλαίων δεν στηρίζεται ολοένα
και περισσότερο σε μια αέναη αεριτζίδικη σπέκουλα των κατεχόντων, οι οποίοι
ελπίζουν να μεγιστοποιήσουν τα κέρδη τους στο πλαίσιο μιας υπερρευστής,
υπερσυσσωρευμένης και υπέρποτε ανέλεγκτης παγκόσμιας οικονομίας;

Με αυτήν την έννοια, ίσως ο πλούτος του κόσμου να μην είναι τίποτε άλλο από
μια γιγαντιαία «πυραμίδα» που αναμορφώνεται και μετασχηματίζεται συνεχώς.
Οι νέες πυραμίδες όμως δεν μοιάζουν κατά τίποτε ούτε με τις φαραωνικές
πυραμίδες που παγιώθηκαν από τα ιερατεία και που διατηρούνται υλικά από την
εποχή της τρίτης δυναστείας, ούτε και με τις κοινωνικές πυραμίδες του
επενδεδυμένου παραγωγικού πλούτου, οι κορυφές των οποίων μπορούν να
ατενίζουν μπροστά προσβλέποντας στη σταθερή αναπαραγωγή και διόγκωσή τους
από γενιά σε γενιά. Σήμερα, οι κινούμενες παγκόσμιες χρηματιστηριακές
πυραμίδες είναι αόρατες, ρευστές και εύθραυστες. Δομούνται και αποδομούνται
στη θέση και, αντί των στέρεων και περίβλεπτων προτύπων τους, αποσιωπούν
τις συχνά ακατονόμαστες πηγές τους, λειτουργούν με αδιαφανείς και
απροσπέλαστες μεθόδους και αναδιατάσσουν συνεχώς τις εσωτερικές τους
ισορροπίες.

Ενα μικρό «λάθος» στα κομπιούτερ έφθασε πριν από λίγους μήνες για να
καταρρεύσει μια τεράστια βρετανική τράπεζα. Και τέτοια «λάθη», αθέλητα ή
εσκεμμένα, γίνονται και θα γίνονται όλο και συχνότερα. Ανταγωνιζόμενες
μεταξύ τους, οι κατ' ανάγκην εύκαμπτες κορυφές είναι υποχρεωμένες να
επιχειρούν μιαν ασταμάτητη και αυτοτροφοδοτούμενη φυγή προς τα εμπρός,
συμβάλλοντας στη σώρευση των αναντιστοιχιών ανάμεσα στην παραγωγή πλούτου
και στην κυκλοφορία των επ' αυτού δικαιωμάτων. Το παιχνίδι φαίνεται να
είναι άτερμον, τουλάχιστον έως ότου ξελασκάρει ο πρώτος μείζων αρμός.

Αν όμως είναι έτσι, η λογικότερη λύση θα ήταν ίσως να αποδεχθούμε όλοι ότι
η «πυραμίδα», όπως ακριβώς και η «κληρωτίδα της Βαβυλώνας» του Μπόρχες,
είναι ο Θεός και εκφράζει την ετυμηγορία της ατομικής μοίρας του καθένα.
Αλλοι θα κερδίσουν, άλλοι θα χάσουν, άλλοι θα τιμωρηθούν και άλλοι θα
αμειφθούν. Οταν θα μπορούμε όλοι ελεύθερα να πληρωνόμαστε τους μισθούς μας
ή να εισπράττουμε, αν μας δίνουν, τα επιδόματα της ανεργίας μας, κατ'
επιλογήν σε ομόλογα της Αντίγκουα, σε μετοχές σε τοκοφόρα ινδονησιακά μπατ,
ή σε λαχειοφόρα συνεταιριστικά δάνεια των απανταχού Εσκιμώων, θα μετέχουμε
όλοι ίσοις όροις στην άδηλης έκβασης καθημερινή κλήρωση της παγκόσμιας
σπέκουλας.

Και στην περίπτωση αυτή, δεν θα έχουμε πια ανάγκη ούτε από τον ΟΗΕ, ούτε
από «ανθρωπιστικές αρωγές», ούτε από την αναζήτηση του φταίχτη. Ο φταίχτης
θα είναι πάντοτε ο Θεός, η μοίρα. Εκαστος θα τάσσεται όπου τον τοποθετήσει
η αόρατη, αδέκαστη και πάνσοφη πυραμίδα. Η στατιστική λογική του απλού
τυχαίου είναι η μόνη λύση που είναι εξ αντικειμένου «απολύτως δικαία».


</TEXT>
