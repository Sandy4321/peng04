<CC>

Κ ΤΣΟΥΚΑΛΑΣ
ΤΟ ΒΗΜΑ, 30-03-1997
Κωδικός άρθρου: B12422B052
</CC>

<TITLE>

                           Περί κλώνων και άλλων

</TITLE>

<TEXT>

Η βιοηθική βρίσκεται λοιπόν και πάλιν επί τάπητος: την ίδια στιγμή όπου
πιέζεται να ξαναθέσει εκτός νόμου την άμβλωση, ο πρόεδρος Κλίντον
απαγορεύει την έρευνα για την κλωνοποίηση ανθρωπίνων όντων και εισηγείται
στο ιδιωτικό κεφάλαιο να πάψει να χρηματοδοτεί έρευνες προς τις
κατευθύνσεις αυτές. Οι ευρωπαϊκές κοινότητες με τη σειρά τους
επεξεργάζονται νέες νομοθεσίες που να καθιστούν την κλωνοποίηση παράνομη.
Ισως δε και ο ΟΗΕ θα ψηφίσει ομόφωνα μια νέα αντικλωνική χάρτα. Λαμπρά,
αξιέπαινα και καλοδεχούμενα όλα αυτά. Ο άνθρωπος δεν πρέπει να θέλει,
τουλάχιστον ακόμη, να γίνεται Θεός.

Θα μπορούσε βέβαια κανείς να αντεπιχειρηματολογήσει ότι η κλωνοποίηση, όσο
ανοίκεια και αν φαίνεται, δεν είναι κατά τρόπο αυτονόητο ηθικά πιο
αποτρόπαια από τον πόλεμο, το εμπόριο οργάνων, το εμπόριο λευκής σαρκός ή
και πολλά άλλα πράγματα στα οποία έχουμε ήδη εθισθεί. Και εν πάση
περιπτώσει, είναι αφέλεια να θεωρείται ότι η, έστω δικαιολογημένη αλλά εν
προκειμένω όψιμη, ιερή αγανάκτηση που μας διακατέχει εν όψει των
τρομακτικών ενδεχομένων που ανοίγονται από την επιστήμη και την τεχνολογία
μπορεί να ανακόψει το πάθος για την «επικίνδυνη» και «ανεξέλεγκτη» γνώση.
Οσο και να θέλει να το αρνηθεί, και ακόμη και αν ο ίδιος κρούει τον κώδωνα
του κινδύνου, κάθε ερευνητής επιστήμονας κρύβει μέσα του ένα μικρό
Φρανκενστάιν: η αναζήτηση της γνώσης προέχει της αντιμετώπισης των
συνεπειών της. Και τελικά η Ιστορία διδάσκει ότι η ηθική είναι εκείνη που
προσαρμόζεται στην επιστήμη και όχι αντίστροφα.

Πολύ όμως οξύτερα από τα φιλοσοφικά, ηθικά και ίσως και θρησκευτικά
προβλήματα που τίθενται ­ και που θα τίθενται όλο και περισσότερο αν
σκεφτούμε ότι η ιστορία της βιοτεχνολογίας δεν αριθμεί περισσότερο από
λίγες δεκαετίες ­, είναι τα άμεσα κοινωνικά ζητήματα που θα ενσκήψουν με
μαθηματική ακρίβεια. Οπως και το σύνολο της γνώσης, έτσι και η κλωνολογία
δεν μπορεί παρά να καθυποταχθεί στους νόμους της αγοράς και του κεφαλαίου.
Αν τα παχιά και πολυ-παιδακιοφόρα κλωνο-γίδια και κλωνο-πρόβατα ή ακόμη και
οι πολύ-ωοι κλωνο-οξύρρυγχοι ­ θυμίζω ότι ήδη υπάρχει τεχνική δυνατότητα
αύξησης των παιδακίων ορισμένων ζώων ­ είναι δυνατόν να παραχθούν φθηνότερα
και λυσιτελέστερα in vitro παρά in vivo, τίποτε δεν θα μπορέσει να ανακόψει
την οργάνωση κλωνοεργοστασίων όχι μόνο στον λιμοκτονούντα τρίτο κόσμο, αλλά
και στον «ηθικά πολυτελή» πρώτο. Και ίσως μεν οι εκλεπτυσμένοι ουρανίσκοι
των καθ' έξιν καταναλωτών να εξακολουθούν να προτιμούν τα πρόβατα της
Νορμανδίας και τα χαβιάρια της Κασπίας. Αλλά ο πολύς λαός θα κληθεί να
χορτάσει από κλώνους, που πιθανότατα, κάποτε, θα μοιάζουν με προϊόντα της
φαντασίας του Χ. Τζ. Ουέλς: οι «ύαινες-γουρούνες» του δόκτορος Μορό δεν
βρίσκονται μακριά, αν τουλάχιστον είναι εύγευστες και θρεπτικές. Αρκεί
βέβαια να μην «τρελαίνονται», όπως οι αγελάδες.

Και αν λοιπόν ακόμη οι εφαρμογές της νέας τεχνολογίας περιορισθούν ή
αποκλεισθούν στις μεγάλες ευνομούμενες χώρες, δεν είναι δυνατόν παρά να
εμφανισθούν νέοι «κλωνολογικοί παράδεισοι» που θα φιλοξενούν και θα
αναδιπλασιάζουν αδίστακτα ό,τι παράγει κέρδος. Βέβαια υπάρχουν και εκείνοι
οι οποίοι, όπως ακριβώς συνέβη με τους αλήστου μνήμης λεμβούχους, θα
ζημιωθούν. Τα ιπποφορβεία που ώς τώρα μονοπωλούσαν τα πανάκριβα ευγενή
σπέρματα των καθαρόαιμων αγωνιστικών κελήτων θα πρέπει ίσως να
αναπροσαρμόσουν τις δραστηριότητές τους. Αλλά ό,τι και να γίνει, από τη
στιγμή όπου εμφανίστηκε, η ευγονική βιομηχανία δεν μπορεί παρά να είναι
ασυγκράτητη. Από τα στρείδια, τις πέστροφες και τις ντομάτες θα φθάσουμε
μοιραία και στους ανθρώπους. Είτε το θέλουμε είτε όχι, τα σώματα, οι
κληρονομικές ανοσίες και ίσως ακόμη και οι εγκεφαλικές προδιαθέσεις και
νευροψυχικές προδιαγραφές θα μπορεί να ελέγχονται και να αναπαράγονται σε
πλανητική κλίμακα. Γαλαζοαίματοι, χρωματοσωμικά άρτιοι και άρειοι θα
μπορούν να εμφανίζονται με τις αδιαμφισβήτητες περγαμηνές τους,
εξαναγκάζοντας σε αναθεώρηση όχι μόνο το κληρονομικό δίκαιο (ποιος είναι
«γνήσιος»;) αλλά πιθανότατα και το ασφαλιστικό. Στα μελλοντικά ασφαλιστικά
συμβόλαια οι κλώνοι των υγιών και σφριγηλών θα κληθούν να πληρώσουν
χαμηλότερα ασφάλιστρα από τους κλώνους των φιλάσθενων και βεβαρημένων. Η
ευγονία θα μπορεί έτσι να περιορίζει το συνολικό κόστος της παραγωγής. Και
ας εύχεται ο ΟΗΕ ό,τι θέλει.

Βέβαια, απομένει το ζήτημα της ακούσιας κλωνοδοσίας. Πριν από πολλά χρόνια,
ο γνωστός συγγραφέας παιδικών βιβλίων Ρόαλντ Νταλ είχε φαντασθεί μια
γοητευτική γυναίκα η οποία, οπλισμένη με μιαν ακατανίκητη κανθαρίνη που
πετύχαινε να ξυπνήσει ακόμη και τους πιο σεμνότυφους, «αποσπούσε» σπέρμα
από γαλαζοαίματους αρσενικούς, το αποθήκευε σε ψυκτικούς θαλάμους και το
μοσχοπουλούσε, συνήθως μετά τον θάνατο των ακούσιων σπερματοδοτών, σε
φαντασμένες κυρίες του καλού κόσμου. Στα χρόνια που μας έρχονται τέτοιες
δυνατότητες μπορεί ίσως και να έχουν οι απλοί κουρείς, οι μανικιουρίστες,
οι τραυματιοφορείς ή ακόμη και οι συστηματικοί ρακοσυλλέκτες. Πιθανότατα, η
απλή κατοχή ενός ζωντανού κυττάρου, μιας τρίχας, ενός νυχιού ή μιας
σταγόνας αίματος θα μπορεί να επιτρέψει τον αναδιπλασιασμό του απόλυτα
«αθώου» και αμέτοχου άλλου. Αν κανένας δεν μπορεί να προστατεύσει επί
μονίμου βάσεως όλα του τα κύτταρα, κινδυνεύει να αναπαράγεται ερήμην του.
Θα μπορούμε λοιπόν ίσως να ξαναφτιάξουμε όχι μόνο δεινόσαυρους, όπως μας
έδειξε ο Σπίλμπεργκ, αλλά και οτιδήποτε ή οποιονδήποτε άλλο. Ομως, το γε
νυν έχον, δεν φαίνεται να υπάρχει λόγος να αναδιπλασιασθεί ούτε ο Χίτλερ,
ούτε ο Αϊνστάιν ή ο Πικάσο. Και με δεδομένο τον περιορισμό των μοναρχικών
καθεστώτων, οι περιπτώσεις μεθόδευσης υπαλλακτικών διαδόχων για τον
χηρεύοντα θρόνο της Ρουριτανίας κατά το πρότυπο του «αιχμάλωτου της Ζέντα»
θα πρέπει να καθίστανται ολοένα σπανιότερες.

Πιθανότερο είναι λοιπόν, σε πρώτη φάση, να κλωνοποιούνται οι επηρμένοι
νάρκισσοι ή οι επί ματαίω προσπαθούντες άτεκνοι: αντί να υιοθετεί κανείς
παιδάκια του τρίτου κόσμου «γουρούνι στο σακί», θα μπορεί πάντοτε να
αυτοϋιοθετείται. Ωσπου βέβαια κάποιος να σκεφθεί ότι το σύστημα μπορεί να
εξυπηρετηθεί με τη μαζική αναπαραγωγή εγνωσμένως πειθήνιων και επιδέξιων
Σταχανοβιτών που θα κληθούν να υποκαταστήσουν τους σημερινούς οκνηρούς,
ανυπάκουους και δυνάμει ανατρεπτικούς εργαζοέενους και, ιδίως, ανέργους. Ο
«γενναίος νέος κόσμος» του Αλντους Χάξλεϊ θα είναι πια εφικτός. Το ερώτημα
που μένει ανοικτό είναι ποιος θα ωφεληθεί.

</TEXT>
