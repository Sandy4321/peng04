<CC>

Κ ΤΣΟΥΚΑΛΑΣ
ΤΟ ΒΗΜΑ, 16-03-1997
Κωδικός άρθρου: B12420B051
</CC>

<TITLE>

                Το ζην επικινδύνως, αθλίως και ανορθοδόξως

</TITLE>

<TEXT>


Ως ποιο σημείο η «κοινωνία» δικαιούται και οφείλει να προφυλάσσει τους
πολίτες της από τους κινδύνους που τους απειλούν; Πώς συνδέεται το πρόβλημα
της ατομικής ελευθερίας με το ζήτημα των «ηθικών ορίων» της ανθρώπινης
συμπεριφοράς; Σε ποια βάση νομιμοποιείται το σύνολο να επιβάλλει διά της
βίας τα οποιαδήποτε «μέτρα ασφαλείας» που θα τιθασεύουν τα άτομα
ευθυγραμμίζοντας τις συμπεριφορές τους προς τα κρατούντα πρότυπα;

Απαντήσεις, βέβαια, δεν υπάρχουν. Ολοι όμως δρούμε και σκεφτόμαστε ως εάν
υπήρχαν. Και δεν είναι τυχαίο ότι το ζήτημα της ατομικής χρήσης ναρκωτικών,
της μάστιγας αυτής των νεωτερικών κοινωνιών μας, αντιμετωπίζεται χωρίς καν
να επιχειρείται να δοθούν ταυτόχρονα και κάποιες αρχές έγκυρων απαντήσεων
στα ευρύτερα και θεμελιώδη αυτά ερωτήματα.

Οι θεσμικές και πολιτικές ρυθμίσεις και μεταρρυθμίσεις επιχειρούνται σε ένα
φιλοσοφικό και ηθικό κενό. Το «Κακό» με Κ κεφαλαίο πρέπει να παταχθεί,
επειδή είναι κακό. Κανείς δεν αναρωτιέται ποιος πατάσσει ποιον, γιατί, προς
τι και με βάση ποιον κανόνα. Η πολιτεία δεν τολμά να ορίσει και να
δικαιολογήσει τη στάση της παρά μόνο περιστασιακά, αποσπασματικά και κατ'
ανάγκην σπασμωδικά. Αν και τα ναρκωτικά έχουν καταστρεπτικές παρενέργειες
για τους ίδιους τους χρήστες τους, οι χρήστες αυτοί πρέπει να τιμωρούνται,
έστω και μόνο προς παραδειγματισμό των άλλων. Οι νόμοι, η «κοινή γνώμη» και
τα ΜΜΕ συγκλίνουν: η κοινωνία πρέπει να αμυνθεί απέναντι στη μάστιγα.
Τελεία και παύλα.

Η φόρμουλα είναι τερατωδώς απλουστευτική, και μάλιστα από πολλές απόψεις.
Δεν θα επιμείνω στο απλό, πασίδηλο και σε τελική ανάλυση δευτερεύον γεγονός
ότι τα λεγόμενα «μαλακά ναρκωτικά» (χασίς και μαριχουάνα) είναι κατά κοινή
ομολογία πολύ λιγότερο βλαπτικά και εθιστικά από πολλά άλλα νόμιμα
παρασκευάσματα, όπως ο καπνός, το αλκοόλ, τα φάρμακα κλπ.

Θα αντιπαρέλθω και το επίσης αναμφίβολο γεγονός ότι η διεθνής αμφικτυονία
των εγκληματιών - παραγωγών και διακινητών των ναρκωτικών ουσιών είναι από
οικονομική άποψη πολύ πιο εύρωστη και πολιτικά ισχυρή ακόμη και από την
παγκόσμια βιομηχανία φαρμάκων· ότι συνεπώς, βοηθούντος και του Ιντερνετ,
κανείς δεν μπορεί να προστατεύσει με επάρκεια τα σύνορά του ενάντια στην
αύξουσα και διάχυτη προσφορά των καταστρεπτικών παρασκευασμάτων, δικτύων
και πληροφοριών.

Τέλος, δεν θα συζητήσω καν το ζήτημα του τρόπου με τον οποίο η απηνής και
αδιαφοροποίητη δίωξη των χρηστών και θυμάτων των ναρκωτικών ουσιών ενισχύει
τόσο τον καταπιεστικό μηχανισμό του κράτους όσο και τον έλεγχο, την
ορατότητα και τον περιορισμό όλων των κοινωνικά περιθωριακών και κατά
τεκμήριον «επικίνδυνων» στρωμάτων.

Θα επικεντρώσω τις παρατηρήσεις μου σε δύο άλλα ευρύτερα ζητήματα. Από τη
μια μεριά, στην εξόφθαλμη ηθική αντίφαση ανάμεσα στην ολοένα αυξανόμενη
κοινωνική «απορρύθμιση» των όρων εργασίας και επιβίωσης και στις επιταγές
για μιαν ολοένα αυστηρότερη «ρύθμιση» των επιλογών ζωής. Και από την άλλη
στο ευρύτερο δικαίωμα του ατόμου να επιλέγει, αν το επιθυμεί, τον δρόμο της
απώλειας.

Το πρώτο ζήτημα είναι κοινωνικοπολιτικό και συνδέεται με το διαρκώς
μετατοπιζόμενο κανονιστικό πλαίσιο που οριοθετεί τη σχέση του Ολου με τα
άτομα που το συγκροτούν.

Πράγματι, η έλευση και εμπέδωση του κράτους προνοίας στηριζόταν στο αίτημα
της «εξασφάλισης» όλων των κοινωνών απέναντι στην ανεργία, στην πείνα και
στην αθλιότητα. Και στο πλαίσιο της εξασφάλισης αυτής, και ανεξάρτητα από
οποιουσδήποτε ηθικούς κανόνες, επιβλήθηκε μια σειρά από «κανόνες ασφαλείας»
που περιορίζουν την ελευθερία του ατόμου να διακινδυνεύει.

Είναι αλήθεια ότι το ευρύτερο κοινωνικό και οικονομικό κόστος που είναι
αναγκαίο για την αποκατάσταση των θυμάτων νομιμοποιεί την πολιτεία να
περιορίσει ή να επιβάλει κυρώσεις στην αναφαίρετη υπαρξιακή ευχέρεια των
κοινωνών να παίζουν με τον κίνδυνο. Οταν το σύνολο καλείται να πληρώσει,
δικαιούται να νομοθετήσει περιορισμούς στο άτομο ή τουλάχιστον να αρνείται
τη συγκεκριμένη αποκατάσταση ορισμένων ζημιών αν δεν έχουν ληφθεί οι
προσήκουσες προφυλάξεις. Πολύ εύλογα, το εξασφαλίζον Ολον που ενέχεται να
αποκαταστήσει τις ατομικές βλάβες μπορεί να επιβάλει στον καθένα να
χρησιμοποιεί τις «ζώνες ασφαλείας» που ελαχιστοποιούν τους κινδύνους.

Σε αυξανόμενους ρυθμούς, όμως, το κοινωνικό κράτος της καθολικής
αλληλεγγύης και αρωγής φαίνεται να εκπαραθυρώνεται ή τουλάχιστον να
αποδυναμώνεται. Οι απολογητές του φιλελευθερισμού δεν κουράζονται άλλωστε
να επαναλαμβάνουν ότι το κάθε άτομο είναι αποκλειστικά υπεύθυνο για τη
μοίρα και ευζωία του, ότι το σύνολο δεν ενέχεται στην αρωγή και εξασφάλισή
του παρά μόνον επικουρικά και κατ' εξαίρεσιν και ότι οι παρεμβάσεις της
πολιτείας για την προστασία των θυμάτων της κοινωνίας ­ διάβαζε των
οκνηρών, ανίκανων, άτυχων και ανεπρόκοπων ­ είναι ταυτόχρονα
αντιπαραγωγικές και ατελέσφορες. Οι άνθρωποι θα επιδιώκουν, μας λένε, τη
σωτηρία τους μόνον ως ελεύθερα, υπεύθυνα και καταστατικά αβοήθητα άτομα.

Αν όμως είναι έτσι, αν το άτομο είναι υποχρεωμένο να αντιμετωπίσει δίχως
καμιά βοήθεια από το σύνολο έναν κόσμο όπου δεν υπάρχει δουλειά, αν είναι
πεινασμένος και ανήμπορος, αν δεν έχει ούτε φάρμακα ούτε στέγη ούτε
περίθαλψη και αν όλα αυτά που του συμβαίνουν ή απειλούν να του συμβούν δεν
αφορούν παρά μόνο αυτόν τον ίδιο, τότε αναρωτιέται κανείς πώς
νομιμοποιείται η πολιτεία να τον βάζει στη φυλακή αν προσπαθεί να ξεχάσει
την απόγνωσή του, αν τολμήσει να γευθεί τους πειρασμούς των τεχνητών
παραδείσων, αν δηλαδή ψάχνει να βρει σε έναν άλλον κόσμο αυτό που του
στερεί εκείνος που τον περιβάλλει. Τι έχει να χάσει ο απόκληρος εκτός από
την αθλιότητά του;

Εδώ ακριβώς επικεντρώνεται η ηθική υποκρισία του τρέχοντος κυρίαρχου
πολιτιστικού προτύπου. Οι άνθρωποι είναι ελεύθεροι να λιμοκτονήσουν, αλλά
δεν είναι ελεύθεροι να παίζουν με τον θάνατό τους. Οπως και στον στρατό,
που όμως εξασφαλίζει την κουραμάνα, ο αυτοτραυματισμός αποτελεί αδίκημα. Οι
απόκληροι πρέπει να είναι εξ ορισμού στρατευμένοι στη χίμαιρα της κοινής
προκοπής και ευζωίας.

Ακόμη και ως απελπισμένοι τα ονομαστικά μέλη του συνόλου πρέπει να
συμπεριφέρονται ως εάν ήσαν καλοί πολίτες, πειθήνιοι εργαζόμενοι και
συμβατικοί οικογενειάρχες. Ακόμη και αν είναι άρρωστοι, πρέπει να φαίνονται
και να δρουν ως εύρωστοι και υγιείς. Ακόμη και αν κινδυνεύουν από το πρωί
ως το βράδυ, δεν επιτρέπεται να διακινδυνεύουν την εργασιακή και σωματική
τους σφριγηλότητα. Ακόμη και αν είναι περιθωριακοί, οφείλουν να φαίνονται
εντεταγμένοι.

Υπάρχει όμως και ένα ευρύτερο φιλοσοφικό ερώτημα. Ανεξάρτητα από το κατά
πόσον το σύνολο ενέχεται στην αποκατάσταση των ατομικών ζημιών και βλαβών
και στο μέτρο βέβαια που κανένας «άλλος» δεν βλάπτεται, δεν είναι καθόλου
αυτονόητο το κατά πόσον η πολιτεία δικαιούται να παρέμβει στις
αυτοκαταστρεπτικές επιλογές του ατόμου. Οταν είναι καταπιεστικός και
απαγορευτικός, ο οσοδήποτε καλοπροαίρετος ηθικός πατερναλισμός μπορεί
κάλλιστα να εκφυλισθεί σε ολοκληρωτισμό.

Οσο και αν είναι γεγονός ότι τα ηθικά μίνιμα της συμβολικής δόμησης της
κοινότητας δεν μπορεί να εξαφανισθούν τελείως, είναι εξαιρετικά επικίνδυνη
και ανελεύθερη η άποψη ότι η κοινωνία δικαιούται να επιβάλλει σε όλους, για
το καλό τους βέβαια, να ακολουθούν κατά γράμμα τους κανόνες της προσήκουσας
συμπεριφοράς, όχι μόνο ως προς τις σχέσεις τους με τους άλλους, αλλά και σε
σχέση με το ισχνό και εξ ορισμού «ιδιόκτητο» σαρκίο τους.

Ολες όμως οι εξουσίες, και οι κατ' όνομα φιλελεύθερες όχι λιγότερο από τις
άλλες, κατασκευάζουν ολοένα και περισσότερες μορφές «παρανομίας», που δεν
έχουν άλλο στόχο από το να εμπεδώσουν την ευρύτερη ευθυγράμμιση των
κοινωνών προς τον κρατούντα εξουσιαστικό κομφορμισμό. Και στο σημείο αυτό
ίσως ποτέ άλλοτε ο κυρίαρχος λόγος να μην υπήρξε τόσο συστηματικά
μονοδιάστατος.

Στο όνομα της «κοινής λογικής», και με το πρόσχημα της επιστημονικής
γνώσης, η φιλελεύθερη κοινωνία έχει αναπτύξει έναν πρωτάκουστο φετιχισμό
της επιβεβλημένης ορθοφροσύνης, της υγείας και της συμβατικής σοφίας που
δεν έχει υπάρξει ποτέ στο παρελθόν.

Ο καλός πολίτης του 21ου αιώνα είναι εκείνος που δεν θα δικαιούται ίσως πια
να κάνει τίποτε που να έρχεται σε αντίθεση με την «επιστημονική» διαχείριση
του σώματός του, της ευγονίας του, της μακροβιότητάς του, του φρονήματός
του και του ψυχισμού του. Οσο και αν ακόμη «συζητείται» το δικαίωμα στην
ευθανασία και ανεξάρτητα από το ότι η αποτυχημένη απόπειρα αυτοκτονίας
παραμένει μη κολάσιμη, αρχίζει να πλανάται μια άποψη ότι ο πολίτης έχει το
πολιτειακό καθήκον να διαχειρίζεται «ορθολογικά» τη ζωή του.

Μετά τα ναρκωτικά, θα μπορούσαν να τεθούν εκτός νόμου τα σιγαρέτα, το
αλκοόλ, τα λιπαρά φαγητά, το βούτυρο Κερκύρας, τα χοληστερινούχα αβγά και
οι σακχαρούχοι κουραμπιέδες. Οι απελπισμένοι, οι σχιζοφρενείς, οι
παχύσαρκοι, οι αγύμναστοι και οι αποτυχημένοι αυτόχειρες έρχονται σε πλήρη
αντιπαράθεση προς τα χαμογελαστά υγιή σώματα που προβάλλονται ως ανυπέρθετο
πρότυπο. Και δεν είμαστε ίσως πολύ μακριά από τη δημιουργία νέων ευρύτερων
κατηγοριών «κοινωνικών παραβατών» που μετά το κοινωνικό στίγμα θα μπορεί να
αντιμετωπίζουν ρητά τον κοινωνικό αποκλεισμό.

Η συνταγή είναι δοκιμασμένη. Στις επερχόμενες κοινωνίες των ολίγων (πόσων;)
τρίτων, οι καλοί, ευδαίμονες και εχέφρονες θα πρέπει να μπορεί να
διακρίνονται από τους άλλους διά γυμνού οφθαλμού.

Τι το λυσιτελέστερο λοιπόν από τη δόμηση ενός διάχυτου ηθικού και
αισθητικού ρατσισμού; Τα ολοένα διογκούμενα άνεργα κοινωνικά περιθωριακά
στρώματα θα μπορούν να αντιμετωπίζονται ως ηθικά αποβράσματα της κοινωνικής
ορθοφροσύνης και να αποκλείονται καταλλήλως.

Οταν η πλειονότητα των δύστυχων, κοινωνικά ανέντακτων και ανοικτών στους
πειρασμούς της κοινωνικής ανορθοδοξίας αναγνωρίζεται ταυτόχρονα ως
«παραβατική», οι οποιεσδήποτε επιβιώσεις των αλληλέγγυων φρονημάτων και
ιδεολογιών θα μπορεί ευκολότερα να ξεχνιούνται. Οι άθλιοι είναι και
παραβάτες του Ποινικού Κώδικα, και επικίνδυνοι για τα ήθη μας, και
αισθητικά και ηθικά αποκρουστικοί.


</TEXT>
