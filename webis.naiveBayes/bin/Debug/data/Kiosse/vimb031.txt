<CC>

Χ. ΚΙΟΣΣΕ
ΤΟ ΒΗΜΑ, 15-02-1998
Κωδικός άρθρου: B12468B081
</CC>

<TITLE>

                 Νέοι ορίζοντες στη βυζαντινή εικονογραφία

 Η σύγχρονη τεχνολογία προσφέρει αδιάσειστα στοιχεία για τη χρονολόγηση και
 την προέλευση των έργων τέχνης, αφού οι τεχνικές αναλύσεις, εκτός του ότι
    συνδράμουν στην εξακρίβωση της γνησιότητας ή πλαστότητας ενός έργου,
  φωτίζουν και άλλα σημεία συμπληρώνοντας τη θεματογραφική ή τεχνοτροπική
                                  ανάλυση

</TITLE>

<TEXT>


Οι έρευνες επάνω στην τεχνική ανάλυση των εικόνων πληθαίνουν τα τελευταία
χρόνια και ένα σύνολο ποικίλων επιστημονικών πειθαρχιών συμβάλλουν στην
έρευνα και ενισχύουν το έργο των μελετητών των βυζαντινών εικόνων.
Συντηρητές, χημικοί, φυσικοί, μεταλλειολόγοι, δασολόγοι και πυρηνικοί
φυσικοί συνεργάζονται με τους ιστορικούς της βυζαντινής τέχνης και
επιχειρούν «εισχωρώντας» μέσα και κάτω από τη ζωγραφική επιφάνεια της
εικόνας να αναλύσουν και να κατανοήσουν τα στάδια της κατασκευής της
προσθέτοντας νέα στοιχεία στο ιστορικό των έργων. Ετσι η μελέτη των
βυζαντινών και μεταβυζαντινών εικόνων έχει εμπλουτισθεί αφάνταστα μέσα από
την τεχνική έρευνά τους καθώς στην εικονογραφική και τεχνοτροπική
προσέγγισή τους προστίθενται τώρα και τα δεδομένα της τεχνικής ανάλυσής
τους. Η εξέταση του ξύλου πάνω στο οποίο ζωγραφίστηκε η εικόνα, της
προετοιμασίας του καθώς και των χρωστικών που χρησιμοποιήθηκαν προσφέρει
συχνά αδιάσειστα στοιχεία για τη χρονολόγηση και ακόμη την προέλευση των
έργων. Με άλλα λόγια, οι τεχνικές αναλύσεις, εκτός του ότι συνδράμουν στην
εξακρίβωση της γνησιότητας ή πλαστότητας ενός έργου, φωτίζουν και άλλα
σημεία συμπληρώνοντας τη θεματογραφική ή τεχνοτροπική ανάλυση.

Από τα χαρακτηριστικά παραδείγματα της προσφοράς της σύγχρονης τεχνολογίας
στην έρευνα της βυζαντινής εικονογραφίας είναι η περίπτωση των δύο μεγάλων
ψηφιδωτών εικόνων του αγίου Γεωργίου και του αγίου Δημητρίου από τη Μονή
Ξενοφώντος που παρουσιάζονται στην έκθεση των Θησαυρών του Αγίου Ορους.
Κατά τη συντήρηση που χρειάστηκαν μελετήθηκαν και ερευνώνται ακόμη
λεπτομέρειες της τεχνικής της ψηφιδογραφίας σε ξύλο ενώ δόθηκε νέα
χρονολόγησή τους χάρη σε νέα στοιχεία από την έρευνα των αρχείων της Μονής.
Μία άλλη περίπτωση είναι οι εικόνες του Σινά οι οποίες κατά τη διάρκεια της
συντήρησης στην οποία υποβλήθηκαν προτού παρουσιασθούν στην έκθεση «Η Δόξα
του Βυζαντίου» πέρυσι στη Νέα Υόρκη έδωσαν την ευκαιρία στην Helen Evans,
επιμελήτρια του Μητροπολιτικού Μουσείου και μία εκ των υπευθύνων της
έκθεσης, να αναζητήσει τις πληροφορίες που κρύβονται στις πίσω όψεις των
εικόνων. Επίσης η συντήρηση και μιας άλλης μοναδικής εικόνας, της Παναγίας
της Γλυκοφιλούσας του Μουσείου Μπενάκη, προσέφερε ενδιαφέροντα νέα στοιχεία
και, σε συνδυασμό με υπερσύγχρονες αναλύσεις που γίνονται τώρα στο
εξωτερικό, συνέτεινε στην αναθεώρηση της χρονολόγησής της.

Σε αυτό το ενδιαφέρον θέμα της διεπιστημονικής έρευνας είναι αφιερωμένο ένα
συμπόσιο με τίτλο «Βυζαντινές εικόνες: τέχνη, τεχνική και τεχνολογία» που
διοργανώνει η Γεννάδειος Βιβλιοθήκη την ερχόμενη Παρασκευή 20 και το
Σάββατο 21 Φεβρουαρίου. Το συμπόσιο, που οργανώνεται από τη βυζαντινολόγο
κυρία Μαρία Βασιλάκη, επιστημονική συνεργάτιδα του Μουσείου Μπενάκη, και
προβλέπεται ότι θα έχει μεγάλη συμμετοχή ξένων διαπρεπών ειδικών από τη
Ρωσία, τις ΗΠΑ, τη Βρετανία κλπ., διεξάγεται με τη χορηγία του Ιδρύματος
Λεβέντη και του ξενοδοχείου «St. George Lycabettus». Για το ενδιαφέρον που
υπάρχει διεθνώς για το θέμα του συμποσίου η διευθύντρια της Γενναδείου
Βιβλιοθήκης κυρία Χάρις Καλλιγά λέει χαρακτηριστικά: «Η έρευνα που έχει να
κάνει και με την τεχνολογία, είτε πρόκειται για την ιστορία της παλιάς
τεχνολογίας είτε για τις εφαρμογές που μας δίνει η σύγχρονη επάνω στη
μελέτη του παρελθόντος, είναι ένα θέμα που απασχολεί πολύ κόσμο σήμερα και
είναι ένας τομέας έρευνας που έχει σημαντικά διευρυνθεί τα τελευταία
χρόνια».

Οι στρατιωτικοί άγιοι


Δύο όμως συγκεκριμένες περιπτώσεις που αφορούν επώνυμα έργα μεγάλης
βυζαντινής τέχνης αποδίδουν πιο παραστατικά το θέμα μας. Η πρώτη έχει να
κάνει με τις δύο μεγάλου μεγέθους (136Χ65 εκ. και 136Χ73 εκ.) ψηφιδωτές
εικόνες του αγίου Γεωργίου και του αγίου Δημητρίου από τη Μονή Ξενοφώντος
του Αγίου Ορους. Πρόκειται για εκπληκτικές απεικονίσεις των δύο
στρατιωτικών αγίων (θεωρούνται τα σημαντικότερα έργα της έκθεσης) που
στέκονται με τα χέρια σε δέηση, ντυμένοι ως αυλικοί με ποδήρεις, πλούσια
κοσμημένους χιτώνες. Ο άγιος Γεώργιος είναι προστάτης της Μονής Ξενοφώντος
και σε αυτόν είναι αφιερωμένο το παλαιό Καθολικό, ενώ το παρεκκλήσιο που
χτίστηκε στον 14ο αι. ακριβώς δίπλα αφιερώθηκε στον άγιο Δημήτριο. Εκτός
από την καλλιτεχνική ποιότητα, οι εικόνες απασχόλησαν τους μελετητές από
παλιά κατ' αρχήν για το μέγεθός τους. Γιατί είναι ομολογουμένως εξαιρετικά
σπάνια και δύσκολη η κατασκευή ψηφιδωτής εικόνας τέτοιου μεγέθους επάνω σε
ξύλο. Και οι δύο είναι κατασκευασμένες από ψηφίδες ορυκτές και υαλόμαζας
επάνω σε ξύλινο υπόστρωμα με προετοιμασία από μια σύνθεση κηρομαστίχης.

Οι εικόνες είχαν αρχικά χρονολογηθεί στο δεύτερο μισό του 12ου αι. και,
λόγω κυρίως του μεγέθους τους, είχε διατυπωθεί η υπόθεση ότι σε πρώτη φάση
ήταν εντοίχιες. Στον Κατάλογο της έκθεσης των Θησαυρών του Αγίου Ορους, από
την άλλη μεριά, ο τ. έφορος Βυζαντινών Αρχαιοτήτων κ. Ε. Τσιγαρίδας
σημειώνει σχετικά: «Ωστόσο έχουμε τη γνώμη ότι οι δύο ψηφιδωτές εικόνες
ήταν εξαρχής φορητά έργα και όχι εντοίχια, τοποθετημένα πιθανότατα ως
φορητές εικόνες προσκυνήσεως στα μέτωπα των παραστάδων, που ορίζουν το
αρχικό μαρμάρινο τέμπλο του παλαιού Καθολικού...».

Κατά την πολύμηνη συντήρηση των εικόνων που προηγήθηκε της μεταφοράς τους
στη Θεσσαλονίκη οι ειδικοί της Διεύθυνσης Συντήρησης του ΥΠΠΟ αντιμετώπισαν
σειρά προβλημάτων. «Εκτός από τα προβλήματα σταθεροποίησης των ψηφίδων στο
υπόστρωμα και τον επιφανειακό καθαρισμό, οι εικόνες παρουσίαζαν ιδιαίτερο
πρόβλημα στην αισθητική αποκατάστασης περιοχών στις οποίες είχαν σημειωθεί
απώλειες κατά το παρελθόν» λέει ο διευθυντής Συντήρησης του υπουργείου κ.
Νίκος Μίνως. Είναι περιοχές που είχαν συμπληρωθεί κακότεχνα με κερί ή γύψο
και χρειάστηκε να εκπονηθεί μελέτη που εγκρίθηκε από το ΚΑΣ τόσο για το
είδος όσο και για την έκταση της επέμβασης σε δύο εξαιρετικά έργα, τα
οποία, ας μην ξεχνάμε, είναι και εικόνες λατρείας. Ταυτόχρονα στάλθηκαν
ψήγματα της κηρομαστίχης στον Δημόκριτο για να εξετασθεί η σύνθεση του
υλικού που μπόρεσε επί περίπου χίλια χρόνια να συγκρατήσει τις ψηφίδες σε
τόσο μεγάλη έκταση επάνω στο ξύλο. Σε αυτό το διάστημα ο προϊστάμενος της
Εφορείας Αγίου Ορους κ. Γιάννης Ταβλάκης, αναζητώντας τεκμηριωτικό υλικό
στο αρχείο της Μονής, διαπίστωσε ότι αναφέρονται σε μια παλιά απογραφή και
ότι μπορεί κανείς να τοποθετήσει την κατασκευή τους με πολύ μεγάλη ασφάλεια
σε συγκεκριμένη χρονιά και με προσέγγιση εντός έτους πάνω ή κάτω. Ετσι τώρα
φαίνεται ότι έγιναν στα τέλη του 11ου αιώνα, έναν σχεδόν αιώνα νωρίτερα από
την αρχική χρονολόγηση, ενώ τόσο η τεχνική όσο και η αισθητική απόδοσή τους
με την έντονη διατήρηση της παράδοσης οδηγεί στο συμπέρασμα ότι οι
κατασκευαστές τους ήταν άνθρωποι που δούλευαν στο Παλάτι της
Κωνσταντινούπολης.

Μία άλλη περίπτωση που δείχνει την εντυπωσιακή συμβολή της σύγχρονης
τεχνολογίας στη μελέτη της ιστορίας της τέχνης αφορά την εικόνα της
Παναγίας Γλυκοφιλούσας του Μουσείου Μπενάκη. Απεικονίζει την Παναγία στον
τύπο της Γλυκοφιλούσας κάτω από τόξο. Η παράσταση βρίσκεται στο κέντρο και
πλαισιώνεται από σκηνές Δωδεκαόρτου και αγίους. Οπως υποστηρίζει η κυρία
Βασιλάκη, η οποία μελέτησε το έργο, η εικόνα αποκτήθηκε από τον Αντώνη
Μπενάκη στα 1934 και περιλήφθηκε στον Κατάλογο των Εικόνων του Μουσείου που
συνέταξε στα 1936 ο Ανδρέας Ξυγγόπουλος.

Η Παναγία Γλυκοφιλούσα

Πρόκειται για ένα έργο όπου συνδυάζονται με τρόπο μοναδικό διάφορες
τεχνικές επάνω στην ίδια ξύλινη επιφάνεια: η κεντρική παράσταση και τα
πορτρέτα των αγίων στο πλαίσιο έχουν γίνει με την τεχνική της αβγοτέμπερας,
που αποτελεί την παραδοσιακή τεχνική των φορητών εικόνων. Οι σκηνές του
Δωδεκαόρτου στο πλαίσιο είναι από χρωματισμένο στόκο και δύο μετάλλια
ευαγγελιστών που κοσμούν τα μέτωπα του τόξου της κεντρικής παράστασης έχουν
γίνει με την τεχνική του «verre eglomise», δηλαδή οι παραστάσεις έχουν
χαραχθεί στην πίσω πλευρά του γυαλιού. Στην εικόνα συνδυάζονται παραδοσιακά
παλαιολόγεια εικονογραφικά και τεχνοτροπικά στοιχεία με αναγεννησιακά. Ο
Ξυγγόπουλος υποστήριξε ότι δεν κατασκευάστηκε όλη η εικόνα την ίδια εποχή
και θεώρησε ότι το παλαιότερο τμήμα (κεντρική παράσταση) έγινε τον 12ο αι.,
οι σκηνές του Δωδεκαόρτου τον 14ο, ενώ τα υάλινα πλακίδια με τους
ευαγγελιστές και κάποιες προτομές αποστόλων τον 16ο.

Η συντήρηση της εικόνας, που άρχισε στα 1988 στα εργαστήρια του μουσείου
(κυρία Καλυψώ Μιλάνου), έδωσε πολύ ενδιαφέροντα στοιχεία και βοήθησε πρώτα
από όλα στην αναθεώρηση της χρονολόγησης. Σήμερα πιστεύεται ότι είναι έργο
των μέσων του 14ου αι. και ότι μόνο κάποιες από τις προτομές των αποστόλων
στο πλαίσιο είναι μεταγενέστερες. Καθώς όμως η τεχνική ανάλυση έδειξε ότι
κάποιες τεχνικές επιλογές του ζωγράφου δεν ήταν τρέχουσες πρακτικές των
εργαστηρίων του Βυζαντίου, η κυρία Βασιλάκη υποστηρίζει ότι η εικόνα έγινε
σε εργαστήρια της Βενετίας. Παράλληλα η ανάλυση του ξύλου δείχνει ότι
πρόκειται για σφενδάμι (εξαιρετικά σκληρό) ενώ η εικονογραφική και
τεχνοτροπική μελέτη των υάλινων πλακιδίων που έγινε από την κυρία Dillian
Gordon της Εθνικής Πινακοθήκης του Λονδίνου (θεωρείται η κατ' εξοχήν ειδική
στα θέματα αυτά) οδήγησε στο συμπέρασμα ότι πρόκειται για έργο
βενετσιάνικου εργαστηρίου των μέσων του 14ου αι.

Τελικά, με τη βοήθεια και άλλων αναλύσεων από το Ινστιτούτο Λίθου, το
Εθνικό Ιδρυμα Αγροτικής Ερευνας κλπ., η κυρία Βασιλάκη οδηγήθηκε στο
συμπέρασμα ότι η εικόνα αποτελεί έργο βενετσιάνικου εργαστηρίου των μέσων
του 14ου αι. αλλά έγινε από βυζαντινό καλλιτέχνη που φαίνεται ιδιαίτερα
εξοικειωμένος με την παλαιολόγεια ζωγραφική ενώ από τη ζωγραφική της
Βενετίας φαίνεται να υιοθετεί στοιχεία που δεν ανήκουν στο καλλιτεχνικό
ιδίωμά του. Τα όρια όμως εξαντλούνται κάπου εδώ και το τελευταίο ερώτημα
για το ποιος ήταν ο πιθανός παραγγελιοδότης της εικόνας δύσκολα δίνεται από
την τεχνολογία ­ έστω και την πιο σύγχρονη. Ηταν λοιπόν κάποιος Βενετσιάνος
που προτιμούσε τη βυζαντινή ζωγραφική ή κάποιος Βυζαντινός που του άρεσε η
ιταλική τέχνη;

</TEXT>
