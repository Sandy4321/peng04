<CC>

Χ. ΚΙΟΣΣΕ
ΤΟ ΒΗΜΑ, 18-01-1998
Κωδικός άρθρου: B12464B161
</CC>

<TITLE>

                            Βασίλειος Πετράκος

                         Ιδού η κατάρα των αρχαίων

 Ο γενικός γραμματέας της Αρχαιολογικής Εταιρείας στηλιτεύει τον βεντετισμό
 της ανασκαφής και εντοπίζει ως ανοιχτές πληγές της αρχαιολογικής επιστήμης
       τον αρχαιοελληνικό εθνικισμό μας και το νεοελληνικό σύμπλεγμα
           κατωτερότητας, καθώς και την «προίκα των αρχαιολόγων»

</TITLE>

<TEXT>


Την περασμένη Κυριακή μιλώντας στο «Βήμα» για την αρχαιολογία και τα
προβλήματά της τώρα, στο γύρισμα του αιώνα, ο βρετανός αρχαιολόγος κ. John
Boardman είχε αναφερθεί στην καθυστέρηση ή και στην παντελή ακόμη απουσία
δημοσιεύσεων για ευρήματα που στοιβάζονται στις αποθήκες των εφορειών
αρχαιοτήτων και των μουσείων. Θεώρησε την απουσία των δημοσιεύσεων τη
μεγαλύτερη πληγή για την άσκηση της αρχαιολογίας, την οποία μάλιστα απέδωσε
στην απληστία των αρχαιολόγων οι οποίοι «πιστεύουν ότι κάθε φλοίδα αρχαίου
πρέπει να διασωθεί για να μελετηθεί από αυτούς. Αν τώρα δεν έχουν τον χρόνο
να το κάνουν... τότε κανένας άλλος δεν μπορεί» είχε πει, προσθέτοντας ότι
αυτό δεν είναι μόνο ελληνικό φαινόμενο.

Τον Δεκέμβριο που μας πέρασε ο υπουργός Πολιτισμού κ. Ευάγγελος Βενιζέλος
έδωσε εντολή να σταματήσουν οι συστηματικές ανασκαφές για ένα χρόνο, έτσι
ώστε να μπορέσουν να προωθηθούν οι δημοσιεύσεις. Αρκετά χρόνια νωρίτερα
όμως ο γενικός γραμματέας της Αρχαιολογικής Εταιρείας κ. Βασίλειος Πετράκος
είχε στείλει μία εγκύκλιο με αδημοσίευτα ευρήματα από παλιές ανασκαφές της
Εταιρείας τα οποία με την πάροδο του χρόνου είχαν «απελευθερωθεί» και
ζητούσε από τους ενδιαφερόμενους να τα μελετήσουν για να προχωρήσει η
Εταιρεία στη δημοσίευσή τους. Αν και δεν ήταν ο πρώτος αρχαιολόγος που είχε
επισημάνει το πρόβλημα, ήταν η πρώτη φορά που ένας αρχαιολόγος είχε κάνει
ένα βήμα κοντύτερα στη λύση ενός θέματος καυτού και θα 'λεγε κανείς... όχι
και ιδιαίτερα συμπαθούς στον αρχαιολογικό κόσμο.

Η Αρχαιολογική Εταιρεία όμως από το 1988 έθεσε ως κύριο σκοπό της τη
δημοσίευση των ευρημάτων των ανασκαφών της. Από τους 170 τόμους της σειράς
της «Βιβλιοθήκης», οι 70 εκδόθηκαν κατά τα τελευταία εννέα χρόνια, πράγμα
που σημαίνει ότι το τελευταίο Διοικητικό Συμβούλιο του γηραιού ιδρύματος
και ειδικότερα ο γενικός γραμματέας του εννοούν και στην πράξη τα όσα
κηρύσσουν. Γιατί, όπως λέει ο κ. Πετράκος, τα παραδείγματα του Τσούντα και
του Γεωργίου Μυλωνά και σήμερα του ακαδημαϊκού κ. Σπύρου Ιακωβίδη, των
οποίων οι δημοσιεύσεις παρουσιάζονται τέσσερα ή πέντε χρόνια μετά την
ανασκαφή, είναι οι εξαιρέσεις καθώς οι υπόλοιποι αρχαιολόγοι νομίζουν ότι η
ανασκαφή είναι το κύριο έργο. Αρχίζουν λοιπόν μια ανασκαφή η οποία δεν
κάνει τίποτε άλλο παρά να συσσωρεύει υλικό και όταν έρθει η ώρα της μελέτης
και τα χρόνια έχουν περάσει και η βιολογική αντοχή είναι πια μειωμένη, τα
πράγματα ξεχνιούνται. Στις δημοσιεύσεις δεν είμαστε απλώς πίσω, είμαστε σε
προεπιστημονικό στάδιο, λέει. Οι ανασκαφές αποτελούν την προίκα του
ανασκαφέως, ο οποίος κυκλοφορεί όλη του τη ζωή επιδεικνύοντας την ανασκαφή
του με ανακοινώσεις, πράγμα που σήμερα έχει πέραση και δίνει επιστημονική
αίγλη, και κατόπιν η υπόθεση εγκαταλείπεται.

Οι αδέσποτες ανασκαφές

Και ο γενικός γραμματέας του γηραιότερου ιδρύματος του ελληνικού κράτους
συνεχίζει: «Η δημοσίευση δεν έπρεπε να είναι πρόβλημα. Πρέπει να αρχίζει
από την πρώτη ημέρα της ανασκαφής με σημειώσεις που θα τροποποιούνται όσο
σκάβει ο αρχαιολόγος, ώσπου να φθάσει η ημέρα που διακόπτουμε, πράγμα που
ελάχιστοι Ελληνες κάνουν. Τους Ελληνες τους διακόπτει πάντα ο Θεός, ποτέ οι
ίδιοι... Γι' αυτό το πρόβλημά μας είναι πώς θα σταματήσουμε τις
συστηματικές ανασκαφές, γιατί οι σωστικές ­ δεν μπορεί να γίνει διαφορετικά
­ πρέπει να γίνονται. Πώς δηλαδή όλα τα χρήματα που διαθέτουμε θα τα
διοχετεύσουμε στις δημοσιεύσεις. Υπάρχει όμως και άλλο πρόβλημα. Τα
τελευταία χρόνια με την αύξηση των πανεπιστημίων έχουν αυξηθεί φοβερά και
οι πανεπιστημιακές ανασκαφές. Παλιά οι καθηγητές της Αρχαιολογίας
μετριόνταν στα δάκτυλα. Ηταν ο Μαρινάτος, ο Κοντολέων, ο Μπακαλάκης, ο
Ανδρόνικος.

Τώρα, με την έκρηξη που έγινε στα πανεπιστήμια, πολλαπλασιάστηκαν οι
αρχαιολόγοι καθηγητές, λέκτορες, επιμελητές, επίκουροι και όλοι θέλουν να
κάνουν ανασκαφές, διότι έτσι μόνο μπορούν να πάρουν χρήματα από τα
πανεπιστήμια και από την άλλη... πληγή που μας προέκυψε, την Ευρωπαϊκή
Κοινότητα, η οποία δίνει αφθόνως χρήματα αρκεί να της παρουσιάσεις κάποιο
πρόγραμμα. Επί 17 χρόνια λοιπόν εμείς εισπράττουμε από την Κοινότητα
γιγαντιαία ποσά χωρίς να βγαίνει αποτέλεσμα. Τα πανεπιστήμια παίρνουν μια
περιοχή την οποία προτείνουν να αναδείξουν πολιτιστικώς και αρχαιολογικώς
με βάση ένα πρόγραμμα. Γίνονται κάποιες εκθέσεις, βγαίνουν κάποιες
φωτογραφίες, γίνεται κάποιο συνέδριο, εμφανίζεται κάποιος υπουργός και εκεί
τελειώνει η υπόθεση. Δημοσίευση όμως δεν βλέπουμε. Ακόμη και ο υπουργός, ο
οποίος εξέδωσε απαγόρευση για όλες τις συστηματικές ανασκαφές της
Αρχαιολογικής Υπηρεσίας, δεν έκανε τίποτε για τα πανεπιστήμια που σκάβουν
σε όλη την Ελλάδα.

Οι πανεπιστημιακές ανασκαφές είναι εντελώς αδέσποτες. Η Αρχαιολογική
Υπηρεσία έχει το "Αρχαιολογικό Δελτίο" και την υποχρέωση των αρχαιολόγων να
δημοσιεύουν έστω εκθέσεις. Η Αρχαιολογική Εταιρεία έχει τα "Πρακτικά", την
"Αρχαιολογική Εφημερίδα" και το "Εργον" και υποχρεώνει τους ανασκαφείς της
να δίνουν κάθε χρόνο τουλάχιστον εκθέσεις. Τα πανεπιστήμια δεν έχουν κανένα
όργανο για να δημοσιεύσουν έστω τις εκθέσεις των ανασκαφών. Ετσι ξέρουμε
ότι έχουν γίνει μεγάλες ανασκαφές στην Ελλάδα, αλλά δεν ξέρουμε τι έχει
βρεθεί τα τελευταία 15 τουλάχιστον χρόνια. Ποιος από εμάς έχει δει την
έκθεση για το τι έχει βρεθεί στην πανεπιστημιακή ανασκαφή του οικοπέδου
Μακρυγιάννη προτού αρχίσει να σκάβει η Αρχαιολογική Υπηρεσία; Εχουμε λοιπόν
υπέρμετρη δραστηριότητα σε ανασκαφές, σε ομιλίες και ανακοινώσεις σε
συνέδρια και δεν έχουμε απολύτως τίποτε στον τομέα των δημοσιεύσεων. Μόνο
κίνητρο για τις δημοσιεύσεις είναι το φιλότιμο του καθενός και η
επιστημονική και ηθική του υποχρέωση.

Τελευταία μάλιστα έχει ξεκινήσει και μια άλλη ιστορία από τους
πανεπιστημιακούς αλλά και από την Υπηρεσία. Φθάνει η ανασκαφή σε ένα σημείο
και μετά μοιράζονται τα ευρήματα σε φοιτητές για να κάνουν επιστημονικές
εργασίες ή διατριβές, πράγμα πολύ σωστό, με την προϋπόθεση ότι θα δίνονται
και τα αντίστοιχα μέσα και θα υπάρχει παρακολούθηση. Κάπου εκεί όμως η
υπόθεση χάνεται γιατί μεταβιβάζεται η ατομική υποχρέωση του ανασκαφέα σε
κάποιον που δεν έχει καμία ευθύνη. Για να προχωρήσουν οι δημοσιεύσεις
χρειάζεται κρατικό πρόγραμμα και ενίσχυση οικονομική και πρακτική από την
πλευρά του κράτους και κυρίως παρακολούθηση, κάτι που δεν είναι πολύ ακριβό
ούτε τόσο δύσκολο».

Το χαμένο υλικό

Βέβαια η παρακολούθηση που λέει ο κ. Πετράκος μπορεί να μην είναι δύσκολο
πράγμα, είναι όμως κάτι που λείπει από την ελληνική νοοτροπία. Πόσες φορές
δεν λέμε ότι στον τόπο μας υπάρχουν νόμοι, αλλά εκείνο που λείπει είναι ο
έλεγχος για την εφαρμογή τους; Και όσο για το παλαιό υλικό, και μιλάμε για
χιλιάδες ευρήματα θαμμένα στις αποθήκες των εφορειών αρχαιοτήτων και των
μουσείων, ο κ. Πετράκος δεν είναι καθόλου αισιόδοξος. «Το παλαιό υλικό
είναι χαμένο. Κανένας δεν πιάνει παλαιό υλικό, ιδίως όταν είναι κεραμική.
Οσο για τις επιγραφές, είναι σπανιότατες οι περιπτώσεις που έχουν μείνει
επιγραφές αδημοσίευτες. Διότι, πρώτον, οι επιγραφικοί είναι άλλου είδους
άνθρωποι, πιο επιμελείς. Και μετά η επιγραφή μιλάει μόνη της. Αν την
διαβάσεις σωστά και τη δημοσιεύσεις, έχεις κάνει το 90% της δουλειάς. Από
την άλλη μεριά, για το γλυπτό έστω και μια περιγραφή να δώσεις ο άλλος
καταλαβαίνει. Εκείνα που μένουν άγνωστα και χρειάζονται πολλή δουλειά και
έξοδα είναι η κεραμική και η τοπογραφία κι εκεί είναι που η υπόθεση
σκοντάφτει. Για την κεραμική χρειάζονται γιγαντιαία ποσά για συντήρηση,
συγκόλληση, σχέδια και φωτογραφήσεις. Για την τοπογραφία χρειάζονται
συστηματικά σχέδια, αναπαραστάσεις αν επιτρέπεται και φωτογραφήσεις για να
ξέρουμε τι βρέθηκε. Αλλά για τις παλιές ανασκαφές σε αυτούς τους τομείς
είναι ζήτημα αν θα βρούμε ακόμη και τα ίδια τα αρχαία, τα ακίνητα. Οσο
ζούσε ο Τραυλός τα πράγματα ήταν διαφορετικά. Καθόταν στο πλάι και
παρακολουθούσε κρατώντας σημειώσεις και κάνοντας σχέδια και στο τέλος μας
έδωσε τη μοναδική τοπογραφία των Αθηνών. Τώρα ποιος το κάνει αυτό;

Βέβαια στα μουσεία υπάρχει τεράστιο υλικό. Το υλικό όμως που έχει βγει από
το 1960 και μετά είναι ακόμη μεγαλύτερο και δεν μπορεί να υπολογιστεί. Αυτή
τη στιγμή, αν πάρουμε τις ανασκαφές που έγιναν μόνο γύρω από την πλατεία
Συντάγματος για το μετρό, θα δούμε ότι μόνο εκεί βρέθηκαν 70 πηγάδια
(αποθέτες) γεμάτα κεραμική. Πότε θα μελετηθούν όλα αυτά και από ποιον;
Θέλουμε γενιές αρχαιολόγων που δεν έχουμε. Ακόμη και από τους ξένους να
ζητήσουμε βοήθεια πάλι δεν θα επαρκέσουν.

Ετσι λοιπόν δεν είμαι καθόλου αισιόδοξος. Εχοντας μάλιστα υπόψη τις
συνήθειες του ελληνικού κράτους, το οποίο δεν ενδιαφέρεται για τα αρχαία
αλλά μόνο για το πολιτικό όφελος που έχει από αυτά, πιστεύω ότι δεν
υπάρχουν δυνατότητες. Από τον 19ο αιώνα αλλά και όλο τον 20ό τα αρχαία τα
μεταχειρίστηκε το κράτος για πολιτικούς λόγους. Πηγαίνουμε εδώ κι εκεί και
κάνουμε εκθέσεις και επιδεικνύουμε τα έργα των πεθαμένων για να μας δώσουν
σημασία και να πετύχουμε πολιτικούς στόχους. Ο μόνος που δεν είπε ποτέ ότι
είναι απόγονος των αρχαίων ήταν ο Ελευθέριος Βενιζέλος. Ναι, η μεγαλύτερη
πληγή μας είναι ο ελληνικός εθνικισμός, ο οποίος τρέφεται από τους
αρχαίους. Οι αρχαίοι ήταν ωραίοι, ήταν φιλόσοφοι, ήταν δημιουργοί
αριστουργημάτων. Είχαν όλα τα καλά και κανένα κακό και εφόσον κι εμείς
είμαστε απόγονοί τους, είμαστε το ίδιο καλοί. Ετσι όπως χρησιμοποιήθηκε ο
ελληνικός εθνικισμός υπήρξε η μεγαλύτερη πληγή της Ελλάδας. Και καθώς οι
Ελληνες είμαστε λίγοι και δεν μπορούμε να συγκριθούμε με άλλους
μεγαλύτερους λαούς που παράγουν σύγχρονο έργο, τους αντιγράφουμε και τους
αντιγράφουμε άσχημα. Τελικά πάσχουμε από σύμπλεγμα κατωτερότητας».

Πληγή απληστίας

Εχουμε λοιπόν το εθνικό... σύμπλεγμα των Ελλήνων, που είναι το σύμπλεγμα
κατωτερότητας. Εχουμε την πληγή της απληστίας για περισσότερες ανασκαφές
και ευρήματα και περισσότερη δημοσιότητα και επιστημονική αίγλη και έχουμε
και μια ακέφαλη Αρχαιολογική Υπηρεσία που δεν κάνει τίποτε στο θέμα των
δημοσιεύσεων. «Ας πάρουμε για παράδειγμα τα "Ανάλεκτα" της Αρχαιολογικής
Υπηρεσίας. Χαθήκανε. Ο Μαρινάτος έβγαζε τρία τεύχη ετησίως. Τώρα βγαίνει
ένα τεύχος κάθε τρία χρόνια. Πόσο πίσω έμειναν τα "Ανάλεκτα"; Σε ποια
χρονιά βρίσκονται; Από τότε που καταργήθηκε η θέση του γενικού διευθυντή
δεν έχει κεφάλι η Αρχαιολογική Υπηρεσία, που διευθύνεται από τον γενικό
γραμματέα του υπουργείου και τον υπουργό, πρόσωπα πολιτικά που ούτε ο ένας
ούτε ο άλλος ενδιαφέρονται για τα αρχαία. Για την πολιτική τους
εκμετάλλευση ενδιαφέρονται μόνο και αυτό όχι πάντα. Ετσι η Υπηρεσία πρέπει
να καταλάβει ότι είναι επιστημονικό σώμα και όχι πολιτικό και οι
αρχαιολόγοι ότι πρέπει κάποτε να σταματήσει ο βεντετισμός της ανασκαφής και
να προχωρήσουν στις δημοσιεύσεις. Δεν μπορείς να λες ότι βρήκα το Λύκειο
χωρίς δημοσίευση με αποδεικτικά στοιχεία. Ούτε ότι βρέθηκε το Δημόσιο Σήμα
και οι 430 νεκροί που ύμνησε ο Περικλής χωρίς να παρουσιάσεις τη
δημοσίευση, και αυτό το λέω παρ' ότι πιστεύω ότι κάπου εκεί πρέπει να
βρίσκεται το Δημόσιο Σήμα».

</TEXT>
