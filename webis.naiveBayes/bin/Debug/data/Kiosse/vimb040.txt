<CC>

Χ. ΚΙΟΣΣΕ
ΤΟ ΒΗΜΑ, 01-06-1997
Κωδικός άρθρου: B12431B061
</CC>

<TITLE>

                           Μανία με τους χάρτες

</TITLE>

<TEXT>


Η χαρτογραφική συλλογή του Βίκτωρα Μελά, που εκτίθεται στο Μέγαρο Μελά
(πρώην Ταχυδρομείο) στην πλατεία Δημαρχείου και θα μπορεί να τη θαυμάσει
κανείς ως τις 13 του μηνός, είναι από τις σημαντικότερες συλλογές χαρτών
του 16ου και του 17ου αι. για τον ελληνικό χώρο. Και θα μπορούσε κανείς να
πει πως είναι και η σημαντικότερη γιατί εκτός από τους περίπου 180 χάρτες
που εκτίθενται στο Μέγαρο Μελά υπάρχουν και άλλοι, έτσι ώστε στο σύνολό
τους να ξεπερνάνε τους 300. Οπως όλες οι συλλογές, έχει και αυτή την
ιστορία της. Και αυτό που την ξεχωρίζει από άλλες είναι ότι όλα τα σπάνια
κομμάτια συγκεντρώθηκαν ένα προς ένα από ένα νέο που αγαπούσε τη γεωγραφία
και τους παλιούς χάρτες. Κάθε χάρτης αγοράστηκε γι' αυτό που είναι με
μεράκι, με γνώση, αγάπη και μανία. Αυτή τη μανία που έχουν μόνο οι
πραγματικοί συλλέκτες, αυτοί που δίνουν τα πάντα για να αποκτήσουν ακόμη
μία ψηφίδα που θα συμπληρώσει το μωσαϊκό της συλλογής τους.

Από μικρός ενδιαφερόταν για τη γεωγραφία και καθόταν με τις ώρες χαζεύοντας
ένα χάρτη του Mercator, του γεωγράφου που τον 16ο αι. έγραφε ότι «... ο
νόμος της αλήθειας έχει παραμεληθεί σε πολλούς χάρτες». Ο χάρτης ήταν
κρεμασμένος σπίτι του και αργότερα έγινε το δώρο της ενηλικιώσεώς του. Ηταν
ένας χάρτης της Ελλάδας και ήταν το ξεκίνημα της συλλογής... κάποτε το
1945, μετά τον πόλεμο. Τα πρώτα χρόνια οι αγορές ήταν περιορισμένες καθώς
«... όταν είσαι νέος έχεις το κέφι αλλά όχι τα χρήματα για αγορές και όταν
αργότερα έχεις αποκτήσει την οικονομική άνεση δεν έχεις τόσο κουράγιο»,
λέει. Ψάχνοντας παντού, από το Λονδίνο στη Ρώμη, στο Παρίσι και στην
Ολλανδία ή στη Γερμανία, η συλλογή άρχισε να μεγαλώνει ώσπου στη δεκαετία
του '60 έγιναν οι μεγάλες αγορές και αποκτήθηκαν τα σπάνια κομμάτια.

Και σπάνια κομμάτια υπάρχουν πολλά. Κατ' αρχήν υπάρχει η Χάρτα του Ρήγα,
τεράστια προμετωπίδα της έκθεσης τοποθετημένη στον άξονα της εισόδου του
Μεγάρου Μελά, όπου εκστατικός ο επισκέπτης στέκεται να θαυμάσει το έργο
αλλά και το πνεύμα του μεγάλου Βελεστινλή. Η Χάρτα του Ρήγα υπάρχει σε
ελάχιστες συλλογές σήμερα. Η Γεννάδειος Βιβλιοθήκη έχει μία 12φυλλη σε πολύ
καλή κατάσταση και μία δεύτερη σε όχι τόσο καλή, μία άλλη υπάρχει στη
Βιβλιοθήκη Λοβέρδου, άλλη στο Ιδρυμα της Παναγίας της Τήνου, μία στη
Βιβλιοθήκη της Κοζάνης και λίγες σε άλλες συλλογές. Στις δέκα ενότητες όπου
έχουν με μεγάλη καλαισθησία κατανεμηθεί οι χάρτες στην έκθεση υπάρχουν
ορισμένοι δυσεύρετοι πτολεμαϊκοί χάρτες, δύο των αρχών του 16ου αι., μία
έκδοση του Στρασβούργου, άλλη της Ουλμ, άλλη του Μύνστερ της Βασιλείας και
δύο - τρεις ιταλικοί. Είναι χαραγμένοι με την παλιά πτολεμαϊκή προβολή,
προτού ο Mercator εφαρμόσει τα νέα του συστήματα και τους νέους τρόπους
προβολής. «Κι εμένα μου αρέσουν ακριβώς επειδή είναι κακότεχνοι και
ανακριβείς. Οταν μετά το 1700-1720 και στη χαρτογραφία η τέχνη παύει να
είναι τέχνη και γίνεται τεχνική, παύουν να μου αρέσουν οι χάρτες», λέει ο
κ. Μελάς

Ανθρωπος που δεν του αρέσει να μιλάει για τον εαυτό του, ο νομικός αυτός,
που είναι γνωστός και για την εξειδίκευσή του στα πνευματικά δικαιώματα,
αποφεύγει έντεχνα να μιλάει για τον εαυτό του και στρέφει την κουβέντα σε
άλλα θέματα. Οπως στο «Νηπιακό Επιμελητήριο Μελά» ή, με άλλα λόγια, στο
Ιδρυμα που ο Βασίλειος Μελάς δημιούργησε τον περασμένο αιώνα με το
κληροδότημα του μεγάρου στην πλατεία Λουδοβίκου (σήμερα πλατεία
Δημαρχείου), το οποίο υπήρξε η οικία του. Ο Βασίλειος Μελάς πίστευε πως η
σπουδαιότερη υπηρεσία που μπορεί κανείς να προσφέρει στην πατρίδα του είναι
να συμβάλει στη μόρφωση των παιδιών. Των παιδιών όμως της υπαίθρου, «εκτός
της πόλεως των Αθηνών, ήτις ευμοιρεί εκπαιδευτικών καταστημάτων», ανέφερε
χαρακτηριστικά στη διαθήκη του. Ετσι, με τα έσοδα από το πανέμορφο κτίριο
που υπήρξε η κατοικία του και ήταν έργο του Τσίλερ, στο διάστημα των 110
χρόνων που πέρασαν από τότε κτίστηκαν 178 τέτοια... «εκπαιδευτικά
καταστήματα», όπως θα έλεγε ο δωρητής, σε όλη την επικράτεια. Και στις 2
Ιουνίου εγκαινιάζεται το 179ο στο κεφαλοχώρι Κυπρίνος για 40 περίπου νήπια
της περιοχής Ορεστιάδας. Πρόκειται για ένα έργο στο οποίο εμπεριέχεται η
έννοια της αποκέντρωσης, καλύπτονται βασικές ανάγκες του τόπου, και γίνεται
σεμνά και χωρίς τυμπανοκρουσίες από επιτροπή που αποτελείται από μέλη της
οικογενείας.

Αλλά και η χαρτογραφική συλλογή του απογόνου του Β. Μελά με δωρεά μετά
θάνατον θα περάσει στο Μορφωτικό Ιδρυμα της Εθνικής Τράπεζας και ήδη
αναζητείται ένας κατάλληλος χώρος στην Πλάκα για να στεγαστεί και να είναι
προσιτή στους ερευνητές και σε όσους από το κοινό θέλουν να τη μελετήσουν.
Αυτά για το μέλλον. Προς το παρόν εδώ και αρκετό καιρό είχε παρθεί η
απόφαση να παρουσιαστεί επιτέλους στο ελληνικό κοινό και έτσι από τα μέσα
Μαΐου άνοιξε η έκθεση στο Μέγαρο Μελά που θα διαρκέσει ως τα μέσα Ιουνίου.
Η όλη οργάνωση οφείλεται βέβαια στο Μορφωτικό Ιδρυμα της Εθνικής Τράπεζας
και κυρίως στον διευθυντή του κ. Εμμ. Κάσδαγλη. «Το εγχείρημα ήταν
δύσκολο», λέει ο κ. Μελάς, «γιατί είχαμε να διαλέξουμε από μια πληθώρα
υλικού και να δημιουργηθούν δέκα ενότητες στις οποίες εντάσσονται μεγάλοι
χάρτες αλλά και πάρα πολύ μικροί. Και όλα τα έργα έπρεπε να κρεμαστούν σε
αυτόν τον τεράστιο κεντρικό χώρο του Μεγάρου και να φωτιστούν καλά. Τελικά
χάρη στη συνεργασία μας με το γραφείο των αρχιτεκτόνων Γιώργου Παρμενίδη
και Christine Longuepee πετύχαμε μια επιστημονικά σωστή διευθέτηση και
παρουσίαση των έργων, αλλά και του φωτισμού του κτιρίου, ενώ ο επ.
καθηγητής του Εθνικού Κέντρου Ερευνών Γιώργος Τόλιας με τη συνεργάτιδά του
Μαριώ Κλημεντοπούλου φρόντισαν για την καταλογογράφηση των έργων και την
κατανομή τους σε ενότητες».

</TEXT>
