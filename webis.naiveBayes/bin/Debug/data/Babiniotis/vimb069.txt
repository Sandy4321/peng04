<CC>

Γ. ΜΠΑΜΠΙΝΙΩΤΗΣ
ΤΟ ΒΗΜΑ, 19-04-1998
Κωδικός άρθρου: B12477B051
</CC>

<TITLE>

               Οι άρρηκτοι δεσμοί Ορθοδοξίας και Ελληνισμού

</TITLE>

<TEXT>

Μερικές φορές έχω ήδη ασχοληθεί από τις στήλες του «Βήματος» με ζητήματα
της Ορθοδοξίας. Αλλοτε για να αναφερθώ στη στάση σημαντικών Ορθόδοξων
κληρικών απέναντι στη γλώσσα («εκκλησιαστικός δημοτικισμός») και στην
παιδεία της χώρας μας («νεοελληνικός διαφωτισμός»)· άλλοτε για να
υποστηρίξω την πεποίθησή μου ότι η χριστιανική ορθόδοξη πίστη πρέπει να
διδάσκεται στο σχολείο («το μάθημα των θρησκευτικών») για λόγους που
συνδέονται με τη θέση και τη στάση ορθοδοξίας και Ελληνισμού· κι άλλοτε για
να ζητήσω να φροντίσει η Εκκλησία για πρακτικές μορφές ανανέωσης της Θείας
Λειτουργίας (χρήση εγκολπίων Θ. Λειτουργίας, εκφώνηση των ευχών του ιερέα
κατά τρόπον που να μπορούν να παρακολουθούν οι πιστοί, ευκρινή ανάγνωση
περικοπών Ευαγγελίου και απόδοση των ύμνων κατά τρόπον που δεν θα
αλλοιώνεται ο λόγος και δεν θα καθίσταται αδύνατη η κατανόηση των λεγομένων
χάριν ενός αμφισβητήσιμου, συχνά επιδεικτικής υφής, μέλους).

Με την απλή σκέψη και με τα βιώματα ενός μη θεολογικά εκπαιδευμένου πιστού
και με τη γνώση που μπορώ να έχω για την πορεία του Ελληνισμού σε σχέση με
τη θρησκευτική πίστη, τη γλώσσα και την παιδεία του Ελληνα, έχω εκφράσει
τις σκέψεις μου για την Ορθοδοξία. Το ίδιο θα επιχειρήσω και σήμερα με
αφορμή τις Αγιες τούτες μέρες.

Για μένα η Ορθοδοξία είναι ένα στοιχείο αχώριστα συνυφασμένο με τη
συνείδησή μου ως Ελληνα. Ενα σημαντικό κείμενο της αρχαίας ή της νεότερης
λογοτεχνίας μας με συγκινεί το ίδιο βαθιά μ' ένα τροπάριο της Μ. Εβδομάδος
ή ένα απόσπασμα του Ευαγγελίου. Αναλογίζομαι ότι μια σειρά από υπαρξιακές
και ιστορικά θεμελιωμένες έννοιες του Ελληνισμού συνδέονται άρρηκτα με την
Ορθοδοξία.

Η έννοια του Γένους λ.χ., που σφράγισε τον Ελληνισμό στην Τουρκοκρατία,
αναδύθηκε μέσα από την υπόδουλη πατρίδα, την κοινή Ορθόδοξη πίστη και την
κοινή ελληνική γλώσσα. Και σήμερα ακόμη έννοιες όπως ομογενής και ομογένεια
δεν νοούνται έξω από την Ορθόδοξη Εκκλησία. Η μια μεριά της ψυχής μας, αυτή
του Ρωμιού, βλέπει προς την Ανατολή, την Ορθόδοξη πίστη και τη λαϊκή
παράδοση· η άλλη μας μεριά, του Ελληνα, κοιτάζει προς τη Δύση, την κλασική
παιδεία, την ορθολογική και νεοτεριστική σκέψη.

Και τα δύο μαζί συνθέτουν τον Ελληνα. Οποιος μιλάει για Ορθοδοξία ερήμην
του Ελληνισμού νομίζω ότι ματαιοπονεί· όποιος όμως μιλάει για Ελληνισμό
ερήμην της Ορθοδοξίας κάνει κάτι χειρότερο· ασχημονεί.

Είναι άραγε τυχαίο ότι η γλώσσα του Ευαγγελίου «έβαψε», κατά τους λόγους
του Κοραή, την ελληνική γλώσσα; Πλήθος φράσεων της καθημερινής γλώσσας με
την ίδια ή και παρεφθαρμένη σημασία (Μνήσθητί μου, Κύριε ­ Υπαγε οπίσω μου,
Σατανά ­ Μακάριοι οι πτωχοί τω πνεύματι ­ Ο έχων ώτα ακούειν ακουέτω ­ Το
απολωλός πρόβατο κ.λπ.) προέρχονται από τη γλώσσα της Εκκλησίας.

Και ποιος μπορεί να πείσει τον απλό Ελληνα ότι η πίστη του στον Χριστό
χωρίζεται από την ταυτότητά του ως Ελληνα; Μόνο έντονα ορθολογιστικές
εξωβιωματικές και ανιστορικές συνειδήσεις κρατούν τον εαυτό τους πεισματικά
­ συχνά και επιδεικτικά ­ έξω και μακριά από κάθε επαφή με την πίστη αυτού
του λαού και τη θρησκεύουσα συνείδησή του αιώνες τώρα.

Η αναγνώριση της αξίας των ελληνικών γραμμάτων από τους Μεγάλους Πατέρες
της Ορθοδοξίας, τον Βασίλειο, τον Γρηγόριο και τον Ιωάννη καθόρισε οριστικά
τη στάση του Χριστιανισμού απέναντι στην ελληνική παιδεία, γεφυρώνοντας το
χάσμα Ελληνισμού και Χριστιανικής πίστεως και ανοίγοντας νέες προοπτικές
στον Ελληνα Ορθόδοξο. Αυτοί κήρυξαν πως η εξοικείωση με τα ελληνικά
γράμματα και την ελληνική σκέψη κάνει τον Χριστιανό να σκέφτεται καλύτερα
και να είναι καλύτερος Χριστιανός.

Πάνω από 1.200 χρόνια ζωής των Ελλήνων, δηλ. το Βυζάντιο, μην το ξεχνάμε,
είναι Ελληνισμός και Ορθοδοξία· για πολλούς περισσότερο Ορθοδοξία και
λιγότερο Ελληνισμός, αφού Ελλην για αρκετούς αιώνες σημαίνει, «τον εθνικό,
τον ειδωλολάτρη».

Κοντολογίς, Ορθοδοξία σημαίνει αναγνωριστικό στοιχείο της ιδιοπροσωπίας του
Ελληνα πάνω από 17 αιώνες, με μια Εκκλησία άλλοτε μαχομένη και θριαμβεύουσα
και άλλοτε αμυνόμενη και πενθούσα. Αυτό που χρειάζεται σήμερα η Εκκλησία
είναι μια μαχητική, επιθετική στάση, ένα ξεπέρασμα του μεμψίμοιρου
απολογητισμού που την έχει κρατήσει στο περιθώριο των εξελίξεων.

Γιατί σήμερα, στην ανυπαρξία σταθερών σημείων αναφοράς και στη σύγχυση
φρενών που επικρατεί διεθνώς σε πολλούς τομείς της κοινωνίας, η Ορθοδοξία,
με μπροστάρηδες θαρραλέους ιερωμένους και λαϊκούς, μπορεί να αρθρώσει έναν
λόγο που θα εμπνεύσει, θα προβληματίσει και θα ξεσηκώσει συνειδήσεις που
καθεύδουν ή εφησυχάζουν, βολεμένες στα εφήμερα, στα μικρά, στα ατομικά.

Παρά τα λεγόμενα, τις μεμψιμοιρίες, τις υπερβολές στην εκτόξευση κατηγοριών
προς όλες τις κατευθύνσεις, υπάρχουν στην Ορθόδοξη Εκκλησία άξιες
πνευματικές μορφές που μπορούν να ηγηθούν μιας ανανεωτικής προσπάθειας και
μιας ουσιαστικής παρουσίας της Εκκλησίας στη σύγχρονη Ελλάδα. Θα στέρξει η
ίδια η Εκκλησία να αναδείξει στην κεφαλή της Εκκλησίας μια τέτοια μορφή; Θα
αναλάβει τις ευθύνες της την πραγματικά κρίσιμη τούτη ώρα;


</TEXT>
