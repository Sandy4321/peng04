<CC>

Θ. ΤΑΣΙΟΣ
ΤΟ ΒΗΜΑ, 04-01-1998
Κωδικός άρθρου: B12462B141
</CC>

<TITLE>


                       Μικρή χώρα, μεγάλη τεχνολογία

</TITLE>

<TEXT>


1 Ευτυχώς που υπάρχει και η ημερολογιακή σύμπτωση του 2000, ως κίνητρο
τεχνητό ­ καθώς τα φυσικότερα κίνητρα δεν φαίνεται να 'χουν
πολυλειτουργήσει.

Ευκαιρία λοιπόν ν' αντιδράσωμε τώρα στην αποενοχοποιητική θέση «είμαστε
μικρή και φτωχή χώρα, τίποτα δέν μπορεί να γίνη». Και μικροί είμαστε καί
φτωχοί. Και, το χειρότερο, είμαστε κράτος χθεσινό και κοινωνία ασύντακτη,
ακόμα και σκόρπια.

Μα, ίσα-ίσα γι' αυτό η κατάσταση δέν σηκώνει ψευδαισθήσεις ραστώνης. Μιά
τουλάχιστον γενιά ακόμα πρέπει να το πάρη απόφαση πως θα θυσιασθή, άν
υποθέσωμε οτι έχομε φιλότιμο και μας ενδιαφέρει το μέλλον των εγγονών-μας.
(Θέμα βεβαίως καθαρά ηθικό, το οποίο δέν λύνεται με μαθηματικά ή με δήθεν
«οργανωτικά» τερτίπια).

Ετσι, τα όσα ακολουθούν εδώ είναι εντελώς περιττά άν δεν έχη προηγηθή μια
παλλαϊκή απόφαση στο προηγούμενο ηθικό ζήτημα. Φτάνουνε τα νανουριστικά (κι
επομένως αντιλαϊκά) ψέματα. Ακόμα κι οταν πρόκειται «απλώς» για την
Τεχνολογία, πάλι το άλμα προς τα μπρός προϋποθέτει βούληση βαθειά κι
αφιέρωση μεγάλην. Ο ηθοπολιτικός χαρακτήρας του θέματος είναι ολοφάνερος.

Μ' αυτά τα «δεδομένα», αποπειρώμαι τώρα μια συνοπτική ανάλυση των
κατευθύνσεων προς τις οποίες θα μπορούσε να στραφή μια προσπάθεια για ένα
άλμα στην Τεχνολογία.

2 Είναι τόπος κοινός η υπενθύμιση οτι τις μηχανές τις κάνουν άνθρωποι, κι
οι άνθρωποι δέν γεννιούνται ειδικοί ­ γίνονται. Ξεχάσαμε άραγε πως το
γερμανικό θαύμα έγινε μέσα σε μια τελείως κατεστραμμένη χώρα, με μηδενική
παραγωγή; Ιδού, πρώτον, γιατί όλο το αναπτυξιακό άλμα πατάει στο εφαλτήριο
της Εκπαιδεύσεως. Και πρέπει αμέσως να ομολογηθή οτι, μέσα στα Πολυτεχνεία
για λόγους σκοπιμότητας (μαζική παιδεία γάρ), η στάθμη της εκπαιδεύσεως που
δίνομε δέν στοχεύει στις ικανότητες του «άνω 25%» των φοιτητών-μας. Μ' άλλα
λόγια, δέν προγραμματίζομε την ύλη-μας έτσι ώστε να αναδείξη εκείνην τη
μερίδα των φοιτητών απ' τους οποίους ο Λαός θα περίμενε το άλμα.

Για τούτη την ανορθολογική κατάσταση, ένα φάρμακο υπάρχει: Να ενθαρρύνωμε
τη δημιουργία ορισμένων σαφώς υψηλότερης στάθμης Πολυτεχνειακών Σχολών στις
οποίες θα φοιτούν οι καλύτεροι.

Ναί. Καί να μήν ακούσω την παπάρα περι «ελιτίστικης» παιδείας. Ο όρος αφορά
μόνον τη γενική παιδεία ­ κι όχι την πανεπιστημιακή εκπαίδευση. Εξ άλλου,
αν είχαμε μυαλό να ουσιαστικοποιήσωμε την Επαγγελματική εκπαίδευση, θα
είχαμε πετύχει δυό τρυγόνια: Καί τον συνωστισμό μπρός στις πύλες των
πανεπιστημίων θα είχαμε μειώσει, αλλα και (το κυριότερο) θα είχαμε
δυναμώσει την παραγωγική-μας μηχανή. Τα πλοία δέν τα κινούν οι καπετάνιοι·
μηχανικούς θέλουνε και λοστρόμους. Αντ' αυτού, εμείς (ποπουλίστες εν παντί)
καταργήσαμε την κρατική επαγγελματική εκπαίδευση και την χαρίσαμε στην
ιδιωτική πρωτοβουλία (ευτυχώς που υπάρχει κι αυτή δηλαδή), ενώ
μπερτοδουλικώς πανεπιστημιοποιούμε (δηλαδή ακυρώνουμε) κάθε ρωμαλέα
επαγγελματική εκπαίδευση...

Τέλος, μιάς και είμαστε στον αστερισμό της Παιδείας, θα ρωτήσω και πάλι
πότε θα μας πνίξη η ντροπή που είμαστε ουραγοί της Ευρώπης στο ποσοστό
δαπανών Παιδείας ως προς το εθνικό εισόδημα; Τα μισά κι απ' τη Βουλγαρία,
ρε παιδί-μου; Τί πάθος αυτοκτονίας είναι τούτο εδώ; Ή μήπως πρόκειται για
την ίδια ανήθικη αδιαφορία-μας για το αύριο; Εγώ ήξερα πως ίσα-ίσα οι
φτωχοί ξοδεύουν περισσότερα για την Παιδεία ­ ακριβώς για να σπάσουν τη
φτώχεια τους...

3 Απ' την άλλη μεριά, δέν είναι ανάγκη ν' αναφερθούμε στα χειρόγραφα του
Marx για να συνειδητοποιήσουμε οτι η αποδοτικότητα της οικονομίας εξαρτάται
απ' την επιστήμη μέσα στην παραγωγή. Ο κοινός αυτός τόπος μας φέρνει στην
ενθάρρυνση της έρευνας: Στην ενδημική γκρίνια-μας για το θέμα, πρέπει να
θυμίσουμε πως το ΠΔ για την έρευνα στα Πανεπιστήμια, η λειτουργία της ΓΓΕΤ,
η θεσμική στήριξη των κλαδικών ερευνητικών Κέντρων, καθώς και ο πακτωλός
της ΕΕ, έχουν ήδη δώσει ώθηση σπουδαία στο θέμα. Μόλις όμως έσφιξαν τα
οικονομικά-μας εξαιτίας της ορθότατης βέβαια «λιτότητας» (λαϊκοφιλότερης
πάντως του δημώδους λαϊκισμού), έπεσε πάλι το τράχωμα: Κόψτε κονδύλια
έρευνας, μή δίνετε την εθνική συμμετοχή σε ανταγωνιστικά προγράμματα που
χρηματοδοτούνται απ' την Ευρωπαϊκή Ενωση. Ποιός θα βγή στο μπαλκόνι ν'
αναδεχθή την ευθύνη μιας τέτοιας μυωπίας μπροστά στην ερχόμενη νέα
χιλιετία; Για τους τυχόν ολιγόπιστους νεήλυδες, σκόπιμο είναι να επαναλάβω
όσα έγραφα ακριβώς προ 20-ετίας: «Ακόμα και για τις χώρες εκείνες που
αγοράζουν την ξένη ευφυΐα (με τη μορφή έτοιμων νέων προϊόντων, πατέντων
κλπ.), έχει πολλή σημασία ο εθισμός στην ερευνητική διαδικασία. Οσο
περισσότερο μυείται το επιστημονικό δυναμικό της Χώρας στις διεργασίες της
έρευνας, τόσο μπορεί να μειώνεται η έκταση της εξαρτήσεως απ' την ξένη
τεχνολογία: Αντί να παίρνης έτοιμο το προϊόν, μπορείς ν' αντιληφθής τον
τρόπο εφαρμογής ενός πατέντου ή, ακόμα καλύτερα, μπορείς να αξιοποιήσης
ξένα ερευνητικά συμπεράσματα, αφού, χάρη στις δικές-σου ερευνητικές
προσπάθειες (έστω και ανεπιτυχείς), έχεις αποκτήσει επαφή με το μέτωπο του
προβλήματος. Καμια φορά μάλιστα μπορείς να ελπίσης οτι η απροσχεδίαστη
επιστημονική πρόοδος που έχεις αποχτήσει θα σου επιτρέψη μια μέρα να
αξιοποιής απλές ξένες ιδέες, έστω κι αν δεν ωρίμασε αρκετά η δικιά-σου
δημιουργικότητα. Τα ωφελιμιστικά αυτά ενδεχόμενα της απρογραμμάτιστης
ενθαρρύνσεως της επιστημονικής έρευνας είναι ίσως πιό ενδιαφέροντα για
χώρες όπως κι η δικιά-μας».

4 Αλλ' η εφαρμοσμένη επιστήμη θέλει και τον επιστημονικό διαχειρισμό, κι
όχι επιλοχίες. Σχετικό είναι το ακόλουθο σενάριο, που εκφράζει μιάν απ' τις
διαδικασίες αυτοχειριασμού του Λαού-μας. (Δηλώνω δέ απο τα πρίν οτι το
σενάριο αυτό είναι παντελώς υποθετικό, δέν έχει καμιά σχέση με συγκεκριμένα
περιστατικά ­ θα χαρώ όμως ιδιαιτέρως εάν κάποιοι, εσφαλμένως, αισθανθούν
οτι τους θίγει).

Χώρος: δημόσιος Οργανισμός επιστημονικού χαρακτήρα (π.χ. Νοσοκομείο,
Ινστιτούτο, Ερευνητικό Κέντρο κ.ά.). Θέμα: έργα και ημέραι του κομματικώς
διορισμένου Γενικού Διευθυντή (ή όπως αλλιώς καλείται), ο οποίος σπανιότατα
διαθέτει αναγνωρισμένο επιστημονικό κύρος για τον ρόλο που του ανατίθεται.
Ιδέστε λοιπόν πώς (κατ' εξαίρεση, βέβαια) συμπεριφέρεται το δοτό (και
περαστικό) αυτό αφεντικό: Καθώς η ιεράρχηση των στόχων-του επηρεάζεται απ'
τις δικές-του νόμιμες φιλοδοξίες α) για τη δημιουργία γρήγορων εντυπώσεων
και β) για τη μελλοντική εκλογή-του ως βουλευτή, είναι φυσικό να μή συμπλέη
με τις μακροπρόθεσμες (και δυσκατανόητες γι' αυτόν) ανάγκες του Ιδρύματος,
ούτε με τις απόψεις των (εκλεγμένων) επιστημόνων που διευθύνουν τα Τμήματα
του ιδρύματος.

Σύνηθες επακόλουθο: Ο περαστικός (και ημι-επιστήμων) εχθρεύεται τους
μόνιμους (και επιστήμονες). Τους υπονομεύει και, όπου μπορεί, τους
αντικαθιστά με δεκανείς του χεριού-του. Ο εποπτεύων υπουργός-του τώρα,
πρώτον, δέν παίρνει είδηση των πραγμάτων διότι μερικά απ' τα μέλη τα οποία
(εξ ίσου αυθαιρέτως) έχει διορίσει στο αντίστοιχο διοικητικό συμβούλιο
είναι εκ προοιμίου ρινόκεροι.

Αλλά, κι άν κάποτε ο υπουργός πάρη είδηση, σε ποιόν θα δώση λόγο για την
πτώση στάθμης του Ιδρύματος; Ποιά Βουλή διαρκεί τόσο ώστε να προλάβη να
συντελεσθή η ανάδραση της πληροφορίας προκειμένου ν' αποδοθούν ευθύνες;
Ετούτα όμως τα τερτίπια, όπου τυχόν και σπανίως(;) συμβαίνουν, συνιστούν
καρκίνωμα της Δημοκρατίας (εντοπίσαμε μιαν αδιαφανή περιοχή αυθαίρετης
άσκησης εξουσίας) και τραύμα της Οικονομίας (η παραγωγικότητα της Επιστήμης
θυσιάζεται για ένα μυωπικό ως αισχρό προσωπικό συμφέρον). Το συμπέρασμα
είναι, καί εδώ, οτι κατα το 2000 μ.Χ. οι Επιστημονικοί Σύλλογοι της Χώρας,
καθώς κι οι σύλλογοι των εργαζομένων επιστημόνων, θα αναγνωρισθούν ρητώς ως
δρώντα υποκείμενα της Δημοκρατίας και θα συμμετέχουν υποχρεωτικά στα
διοικητικά συμβούλια και στην εκλογή των Γενικών Διευθυντών αυτών των
Ιδρυμάτων. Καθώς το πλήθος των Επιστημόνων αυξάνεται εκθετικά, τα αυθαίρετα
κουκουλώματά-τους πρέπει δια νόμου να καταστούν αδύνατα: Η πολιτική εξουσία
θα διατυπώνη μόνον τις πολιτικές γραμμές σε κάθε ειδική περιοχή, εάν και
όταν (μακάρι) τις διαθέτη, δέν θα δικαιούται όμως να κάνη γιουρούσια.

5 Μεγάλη Τεχνολογία όμως σημαίνει όχι μόνον τεχνογνωσία αλλά και Βιομηχανία
­ με το γενικότερο νόημά-της έστω. Αλλ' εδώ κολλάμε μπροστά στην πλημμυρίδα
της παγκοσμιοποίησης της οικονομίας. Πανικός σε πιάνει. Οι βιομηχανίες-μας
πουλιένται η μιά μετά την άλλη. Η φτήνια του εισαγόμενου προϊόντος
αποθαρρύνει τον ντόπιο επενδυτή. Τί περιθώρια μπορεί να έχη η «μικρά
Ελλάς»;

Πρώτα-πρώτα, ας μήν ξεχνάμε οτι «φτηνότερο εισαγόμενο» προϊόν σημαίνει οτι
κάπου έχομε πετύχει για τον λαό μιαν σημαντική οικονομία. Αν μέρος του
αντιστοίχου κεφαλαίου το συγκεντρώναμε για να συγχρηματοδοτήσουμε το
ξεκίνημα εφικτών βιομηχανιών, θα είχαμε αποδώσει «οικονομική δικαιοσύνη».
Ταύτα ως δημοσιονομική έμπνευση.

Ποιές όμως βιομηχανίες είναι εφικτές; Η ίδια η ελληνική πρακτική, μετά την
άρση του προστατευτισμού, φαίνεται να δείχνη ξεκάθαρα τον δρόμο:

Πρώτον, «εφικτές» είναι εκείνες που αξιοποίησαν μια γερή ντόπια τεχνική
καινοτομία. Το παράδειγμα του αείμνηστου Πετζετάκι δέν είναι μοναδικό.
Ιδίως αν θυμηθούμε πως κάτι τέτοιες καινοτομίες δέν απαιτούν βαθειά
επιστήμη ­ τεχνική νοοτροπία και εμμονήν προϋποθέτουν.

Δεύτερον, «εφικτές» είναι εκείνες οι βιομηχανίες που στηρίζονται μέν σε
υψηλή ξένη τεχνολογία, αξιοποιούν όμως ντόπια υλικά ή ευνοϊκές ντόπιες
συνθήκες. Τέτοιο είναι λ.χ. το ρωμαλέο παράδειγμα των ελληνικών
τσιμεντοβιομηχανιών, όπως θα μπορούσε να είναι και μια ελληνική βιομηχανία
στραμμένη στις εναλλακτικές μορφές ενέργειας ­ άν δέν τις πολεμούσε μετα
πάθους η διχοστασία λόγων και έργων των κρατούντων.

Στην ίδια κατηγορία υπάγεται κι η «βιομηχανία» τεχνικών έργων (πολιτικού
και μηχανολόγου Μηχανικού) ­ αλλ' εδώ μας έφαγε η Τουρκία, η οποία
επιτυχέστατα εξάγει ανταγωνιστικές εργολαβικές υπηρεσίες σ' όλον τον
κόσμο...

Τρίτον, και όχι έσχατον, «εφικτές» είναι οι μεγάλες επιχειρήσεις προσφοράς
τεχνικών υπηρεσιών, σε διεθνές επίπεδο. Πρόκειται για τον λεγόμενον
Μελετητικόν Τομέα, όπως λ.χ. οι επιτυχείς μελετητικές υπηρεσίες που
προσφέρει ο αφυπνισθείς ΟΤΕ σε διάφορες χώρες σήμερα.

6 Για το τεχνολογικό άλμα που ευαγγελίζομαι εδώ, χρειάζεται όμως και η
ανάπτυξη του επιχειρηματικού πνεύματος. Ετσι που μεγαλώνουμε τα παιδιά-μας,
με το όραμα του βυζιού της ψωροκώσταινας ως κύριου στοιχείου «εξασφάλισης»,
δέν μπορούμε να ελπίζουμε πολλά. (Είναι σάν να θές να κάνης πόλεμο με
τραυματιοφορείς μόνον). Η αγωνιστική όμως νοοτροπία που μας χρειάζεται εν
προκειμένω (κάτι σάν το πνεύμα των ολλανδών ή ελβετών αγροτόπαιδων) είναι
ηθικής κατηγορίας ­ και μας ξαναφέρνει σ' όσα έλεγα στην αρχή. Κάθε
απόπειρα αλλαγής που θα πηδάη πάνω απ' τη θεμελιώδη σημασία της αναγκαίας
ηθικής μεταστροφής-μας θα είναι μάταιη.

Ειδικότερα, πώς να φυτρώση μεγάλη Τεχνολογία σ' ένα λαό που είναι ακόμη
καβάλα στου λογιωτατισμού το καλάμι; Η ίδια η νοοτροπία-μας είναι «φευγάτη»
­ και απαιτεί μια ριζικότερη αλλαγή. Ας μιμηθούμε λοιπόν την Πράβδα: Για
εξήντα χρόνια, κάθε μέρα, στην πρώτη σελίδα φάνταζε μια φωτογραφία ενός
επώνυμου τεχνίτη κάποιας κατηγορίας ή η φωτογραφία ενός τεχνικού έργου.
Ποιός θα πληρώση σε μάς τη δαπάνη αυτών των καταχωρήσεων; Μα, το Υπουργείο
Εθνικής Παιδείας και το Υπουργείο Εθνικής Αμυνας, φυσικά.

Διότι παραχαϊδευτήκαμε. Δέν ξέρω με ποιόν κακόζηλο συνειρμό, ο επίτιτλος
που δόθηκε απ' την εφημερίδα «δύο χιλιάδες παρα δύο», μου 'φερε στον νού το
«δυό του κλέφτη, τρείς και την κακή-του μέρα». Μήπως δέν υπάρχει άλλη
ευκαιρία πια; Ιδού γιατί αντί για «χρόνια πολλά», ετούτην την ευχή
διατυπώνω μόνον: Κηρύξτε εκστρατείαν εθνική ενάντια στην εθνική αυταρέσκεια
(που βλάπτει σοβαρά την εθνική υγεία).

</TEXT>
