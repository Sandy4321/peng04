<CC>

Θ. ΤΑΣΙΟΣ
ΤΟ ΒΗΜΑ, 22-06-1997
Κωδικός άρθρου: B12434B061
</CC>

<TITLE>

                             Απογραφή απειλών

</TITLE>

<TEXT>

Είχα σκοπό να σταματήσω την απόπειρα ανατοποθετήσεως των θεμελιωδών
προβλημάτων της Δημοκρατίας ­ τουλάχιστον προς το παρόν. Τρία όμως αρνητικά
σχόλια που δέχθηκα από καλούς φίλους με ενισχύουν να επανέλθω
διακινδυνεύοντας. Ολα τα σχόλια έχουν τη λογική-τους:

(i) «Χρειάζεται να είναι κανείς πολιτικός επιστήμονας (ή, έστω νομικός) για
ν' ασχολείται με τέτοιο θέμα». Ετούτο το σχόλιο όμως θα τ' αφήσω (επίτηδες)
αναπάντητο.

(ii) «Το θέμα της Δημοκρατίας είναι καλυμμένο με τόσο πλούσια βιβλιογραφία
ώστε είναι μάλλον επιπόλαιο να ξανασυζητείται». Εδώ, παρ' όλο που τίποτα
απ' όσα έγραψα δεν έμεινε χωρίς αναφορά στις (πρόσφατες) πηγές-μου, θα
έλεγα ότι και μόνη η δημοσίευση είκοσι τουλάχιστον σημαντικών βιβλίων, τα
δύο τελευταία χρόνια, για την ανατομία και τα προβλήματα της Δημοκρατίας,
είναι επαρκής νομιμοποίηση του προβληματισμού. Εξ άλλου, βαρέθηκα τους
αφοριστικούς τόνους σημαντικού μέρους της (πλούσιας) παλαιότερης
βιβλιογραφίας: αυτό που τώρα χρειάζεται είναι μια θεμελιωδέστερη
επαναθεώρηση του προβλήματος, σ' όλο-του το εύρος, και μ' όσον ορθολογισμό
μας επιτρέπει η ευτυχής σημερινή ιστορική προοπτική. Κι αυτό ακριβώς
αρχίζει να γίνεται απ' τους αρμόδιους επιστήμονες. Εγώ έναν υπομνηματικό
πίνακα είπα να στήσω.

(iii) «Ναι αλλά η εφημερίδα δεν είναι ο καταλληλότερος τόπος για ένα τέτοιο
φιλόδοξο σχέδιο». Ετούτο το επιχείρημα το δέχομαι ατόφιο, παρ' όλο που η
ανάλυση την οποία αποπειρώμαι είναι συνοπτική και απλοποιημένη. Αλλοι,
αρμοδιότεροι, το κάμουν μεθοδικότερα στον επιστημονικό Τύπο. Ομως, φευ, η
καθημερινότητα έδινε τόσες ενδείξεις ελλείμματος δημοκρατικότητας (ή
συγχύσεως εννοιών), ώστε το ανασκάλεμα του θέματος σ' ένα ειδικότερο ένθετο
εβδομαδιαίας εφημερίδας μου είχε φανή σχεδόν ως καθήκον. Γι' αυτό και,
αποδεχόμενος το ρίσκο των ψόγων, είπα να συνεχίσω λίγο ακόμα.

Την περασμένη φορά (30.03.97) ομολογήσαμε τις εγγενείς ανεπάρκειες (τα
«κουσούρια») της Δημοκρατίας. Σήμερα θα συντάξωμε έναν σύντομο κατάλογο των
παραγόντων που φαίνονται να απειλούν τη Δημοκρατία. Υποστηρίζω ότι και μόνη
η υπόμνηση αυτή, χωρίς σπουδαίαν ανάλυση, αρκεί για να αποθαρρύνη τους
εραστές των «ξεκάθαρων» πολιτικών θεωριών, αλλά και για να κάνη
ρεαλιστικότερον τον αγώνα υπέρ της Δημοκρατίας.

Ιδού, λοιπόν, ο μακρύς κατάλογος των εχθρών:

α) Η εισβολή «ομάδων ειδικών συμφερόντων» μέσα στον δημόσιο βίο: ετούτη η
απειλή καμουφλάρεται κάτω απ' το ένδυμα της συνδιαλλαγής ­ αιτήματος
βασικού της Δημοκρατίας. Συνδιαλέγομαι, όμως, σημαίνει υποχωρώ ­ όχι
σαλτάρω. Ούτε μπορεί κανείς να φαντασθή τη Δημοκρατία ως συγκόλληση
αλληλοεξουδετερούμενων παροχών προς ομάδες πιέσεως. Και σπεύδω αμέσως να
σημειώσω ότι, γι' άλλη μια φορά, η Δημοκρατία δεν θεμελιώνεται χωρίς
«αισθήματα» ­ εις πείσμα των μηχανιστών.

β) Η άμυνα της δημοκρατικής κοινωνίας κατά των εγκληματικών ομάδων είναι
δυσχερέστερη. Ετούτες οι ομάδες φυτρώνουν πιο ανεμπόδιστα μέσα σε καθεστώς
ελευθερίας. (Τα πάθη της σημερινής Ρωσίας είναι ο τραγικότερος μάρτυρας
αυτής της απειλής): Μια φανατικότερη και ταχύτερη τάχα πάταξη του
εγκλήματος κινδυνεύει να αναιρέση στοιχεία της Δημοκρατίας. Οι κίνδυνοι της
μυωπικότητας καραδοκούν.

γ) Η αποχή των πολιτών από συμμετοχικούς ρόλους: επειδή η Δημοκρατία
δυσλειτουργεί, ο πολίτης αποθαρρύνεται (δεν ανακατεύεται με τα πίτουρα), κι
η Δημοκρατία χειροτερεύει κι άλλο. Και, βέβαια, ο πολίτης επιχαίρει
(«είδατε που σας τα 'λεγα εγώ»). Γι' άλλη μια φορά, η Δημοκρατία δεν
δίδεται αλλ' αποχτιέται, μέσα απ' τα πίτουρα ακριβώς.

δ) «Ιδεολογική» υπονόμευση της Δημοκρατίας. Ετούτη είναι η πιο δούρεια
φορβάς. «Εν ονόματι του Λαού» (ευκλεής αιτιολόγηση), ενδέχεται να
παραποιείται το δημοκρατικό παιχνίδι:

­ Κατάχρηση του κανόνα της πλειοψηφίας (στα όρια των συνταγματικών
επιταγών): πρόκειται για μια απειλή συχνότερη απ' όσο νομίζομε.

­ Παραποιητικοί χειρισμοί απολιτικών ατόμων: είναι λ.χ. τα ευκαιριακά
λεφούσια των πιστών των νυκτερινών κέντρων (ή των πιστών του 999) που
εκφράζονται κραυγαλέως.

­ Ο μεσοπρόθεσμος κίνδυνος της κοινωνικής ρήξεως εξαιτίας νεοφιλελεύθερων
οικονομικών μέτρων: και είναι μεν γνωστόν ότι η παρασκευή ομελέτας
προϋποθέτει ρήξιν ωών, αλλά να μη σκοτώνουμε και τα κοτόπουλα τώρα. Μια
μεσοπρόθεσμη βελτιστοποίηση όλων των πλεονεκτημάτων/μειονεκτημάτων μιας
λύσεως συνιστά δημοκρατικότερη λύση.

­ Οι σοσιαλιστικοί υπερ-παρεμβατισμοί, αντιθέτως, ενδέχεται να θεραπεύουν
βραχυπρόθεσμες ανάγκες, αλλά (εκτός απ' τον αναπόφευκτο περιορισμό της
ελευθερίας) μπορεί ν' αποδεικνύωνται και πολύ μυωπικές: οι φτωχότεροι θα
την πληρώσουν αργότερα ­ κι έχομε μπροστά στα μάτια μας την απόδειξη της
μετά το 1985 πολιτικής-μας...

­ Οι φουνταμενταλισμοί, τέλος, ως υποκατάστατα πολιτικών ιδεολογιών,
υπάγονται σ' αυτήν την κατηγορία των οιονεί ιδεολογικών απειλών της
Δημοκρατίας. Κάποιος μεσσιανισμός (θρησκευτικός ή πολιτικός) υπόκειται
πάντοτε αυτών των κινημάτων (στα οποία θα μπορούσε κανείς να εντάξη και
τους μικροφασισμούς της εποχής).

ε) Η παθολογία των πολιτικών κομμάτων συνιστά μια πολυσυζητημένη απειλή
κατά της Δημοκρατίας. Κι είναι το θέμα τούτο τόσο μεγάλο, ώστε δεν θ'
αποτολμήσω ούτε μια συνοπτική υπενθύμιση. Μας είχε όμως απασχολήσει σε μιαν
επιφυλλίδα στο «Βήμα» τής 8.10.1995.

στ) Η εξασθένηση των άλλων πολιτικών λειτουργών (πέραν των κομμάτων)
οφείλει να ληφθή σοβαρότατα υπόψη. Ο συρμός του κρατισμού κι οι
απλοποιημένες πολιτικές θεωρίες κατά το παρελθόν υποτίμησαν τον θεμελιακό
ρόλο των παραδοσιακότερων κυττάρων Δημοκρατίας που είναι οι οικογένειες, οι
αδελφότητες και τα μη-κυβερνητικά σωματεία, περιλαμβανομένων βεβαίως και
των συνεταιρισμών και του συνδικαλισμού. Τώρα, όλοι νιώθουν την ανάγκη για
μια θεσμικότερη αναθέρμανση του ενδιαφέροντος γι' αυτά τα οργανικά φυτώρια
της Δημοκρατίας ­ κόντρα στον υδροκεφαλικό ρόλο των κομμάτων.

ζ) Η κατάχρηση των «δικαιωμάτων» της Αυτοδιοικήσεως αρχίζει να δείχνη τα
δόντια-της. Ισαμε να χαρούμε την αποκέντρωση, τρέμομε τις τοπικιστικές
υπερβασίες-της: τα σαμαράκια κι οι μονοδρομήσεις των οδών στη συνοικία-μου,
κι η «απαγόρευση» εθνικών αναπτυξιακών έργων στην περιφέρειά-μου, είναι
μικρά δείγματα της απειλής. Και εδώ, ένα κατηχητικό είναι αναγκαίο: Δεν
στήνεται κοινωνία χωρίς ένα (αισθηματικό, ναι) τσιμέντο αλληλεγγύης.

η) Η αξιολογική καχεξία των πολιτών, στον βαθμό που υπάρχει ακόμη, οφείλει
να καταγραφή στις απειλές κατά της Δημοκρατίας: η αναλγησία λόγω ευμάρειας,
η διεύρυνση της προσφυγής σε δωροδοκίες, ο έμμεσος θαυμασμός των
καταφερτζήδων («λεβεντιά» λεγόταν ενίοτε η απάτη) δεν πρέπει να
υποτιμώνται. Θέλετε δεν θέλετε, άλλη μια συνιστώσα του δημοκρατικού
μηχανισμού είναι ηθικής κατηγορίας.

θ) Εξωγενείς κίνδυνοι, πραγματικοί ή φανταστικοί, μπορούν να χαλαρώσουν τις
δημοκρατικές διαδικασίες: έντονες εξωτερικές στρατιωτικές απειλές,
εισαγόμενες επαχθείς οικονομικές συνθήκες (ιδίως λόγω της καταναγκαστικής
υπερανταγωνιστικότητας), εισβολές προσφύγων ή δημογραφικά αδιέξοδα
ενδέχεται να υπαγορεύουν τη λήψη μέτρων σαφώς αντιδημοκρατικών ­ κι άντε να
ξεσυνηθίσης μετά...

ι) Αφησα επίτηδες τελευταίον τον συχνότατα επισειόμενο διαστρεβλωτικό της
Δημοκρατίας ρόλο των «μουμουέ» (των πολύπλαγκτων μέσων μαζικής
ενημερώσεως): τα ΜΜΕ είναι θεμελιώδης και αναγνωρισμένος δημοκρατικός
λειτουργός. Ο οποίος όμως εκμανθάνει ακόμα το δημοκρατικό παιχνίδι. Για τον
απλούστατο λόγο πως όλοι το ίδιο κάνομε...

Και, για να τελειώνωμε, πάρτε τώρα μία-μία αυτές τις απειλές της
Δημοκρατίας, και ιδέστε πόσο εκτεταμένος είναι ο ηθολογικός χαρακτήρας της
φύσεώς-τους. Για να συνυπογράψετε ενδεχομένως άλλη μια φορά την άποψη πως η
Δημοκρατία δεν είναι μηχανή κουρδισμένη, αλλά κοινωνία γρηγορούντων
προσώπων.

</TEXT>
