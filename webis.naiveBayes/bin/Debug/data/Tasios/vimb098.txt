<CC>

Θ. ΤΑΣΙΟΣ
ΤΟ ΒΗΜΑ, 20-07-1997
Κωδικός άρθρου: B12438B052
</CC>

<TITLE>

                      Ελληνική κοινωνία και Επιστήμη

</TITLE>

<TEXT>

1 Μπορεί οι Επιστήμες νά 'χουνε 'μπεί στη ζωή-μας απο πόρτες και παράθυρα,
η πρόσληψή-τους όμως απ' τον μέσο πολίτη μου φαίνεται μάλλον μουδιασμένη,
έως αλλούτερη. Εχω δηλαδή την υποψία οτι η ελληνική κοινωνία δέν έχει πλήρη
επίγνωση της σημασίας των γιγαντιαίων μετατοπίσεων των δράσεων εκείνων που
την αιμοδοτούν: Η τεράστια συμμετοχή των Επιστημών (και της Τεχνολογίας
απόκοντα) στο οικονομικό και το πολιτισμικό γίγνεσθαι δέν έχει
συνειδητοποιηθή επαρκώς. Δέν διαθέτομε, δυστυχώς, μετρήσεις (παρ' όλο που
έχουν δημοσιευθή λίγες αξιόλογες εργασίες για το θέμα), τα καθημερινά όμως
γεγονότα επιτρέπουν την εκτίμηση οτι ο μέσος έλληνας δέν την γνωρίζει καλά
(και δέν την έχει και σε μεγάλη υπόληψη) αυτήν την μέγιστη λειτουργία της
Επιστήμης και της Τεχνολογίας.

Σ' όποιον βαθμό αυτή η διαπίστωση είναι ακριβής, απαιτεί νομίζω ερμηνείες ­
άρα και αντίστοιχες μεθόδους θεραπείας. Διότι, όταν την αγνοής, η
πραγματικότητα σε εκδικείται...

2 Μια πρώτη ερμηνεία είναι, φυσικά, πως η περιπέτεια της Επιστήμης δέν
μπορεί να συναγωνισθή την «ακροαματικότητα» των πολιτικών δρωμένων, των
οικονομικών εξελίξεων αλλά και των καλλιτεχνικών γεγονόταν. Δεν είναι δέ
πρέπον να διατυπώση κανείς εδώ ελιτίστικα αναθέματα. Αντιθέτως, να
κατανοήσουμε πρέπει ­ όχι να κατηγορήσουμε.

Διότι, πράγματι, είναι φυσικό να προσλαμβάνωνται εναργέστερα εκείνα τα
συμβάματα του κόσμου που αφορούν άμεσα το στομάχι, το αίσθημα δικαιοσύνης ή
την υπαρξιακή-μας πλήρωση. Μέχρι εδώ ουδείς ψόγος.

Το θέμα είναι σε ποιό βάθος πάει το βλέμμα-μας: Σε ποιόν βαθμό δηλαδή
διεισδύουμε στα άμεσα τούτα γεγονότα, προκειμένου:

­ Να κατανοήσουμε την ανατομία-τους: Πόσο άραγε όλα αυτά στεριώνονται και
ευοδούνται χάρις ακριβώς στην επιστήμη και την τεχνολογία;

­ Να αξιολογήσουμε τη συμβολή των επαγγελματιών του κάθε τομέα. Ποιός άραγε
θά 'ρχεται πρώτος στην καρδιά-μου: Ο γιατρός που με σώζει ή ο τραγουδιστής
που με σκεδάζει;

Αμφότερα αυτά τα ερωτήματα θέλουν συζήτηση.

3 Και πρώτα, καλό είναι να ξαναθυμίσουμε οτι η οικονομική ζωή την σήμερον
ημέραν κυριαρχείται απ' την Τεχνολογία, ξαδέλφη της Επιστήμης: Τίποτε απ'
ό,τι παράγεται δεν είναι «φυσικό», παρα μόνον κατα έναν βαθμό. Ακόμα κι η
ύστερη υστερία-μας για το περιβάλλον, ομολογεί οτι ο στόχος να θρέψουμε τα
δισεκατομμύρια στόματα και να διπλασιάσωμε τη μέση διάρκεια ζωής (έστω και
για το μισό της ανθρωπότητας), ήταν καταρχήν στόχος ιερός. Και τον πετύχαμε
μόνον με την Τεχνολογία ­ όσο κι αν οι «ιδεολογικοί» κι οι νεοθρησκευτικοί
πόλεμοι ανταγωνίζονται αυτόν τον στόχο.

Σήμερα, ώ μπαταχτσήδες, για ν' αρχίσω με παράδειγμα βασικό, η εύτρωτη
υγεία-σας (η ζωή-σας δηλαδή) κρέμεται απ' την Ιατρική επιστήμη και
τεχνολογία. Σήμερα, μετά την πλημμυρίδα της πληροφορικής, η τιμή μονάδας
κάθε αγαθού περιέχει «τεχνοεπιστημονικό» ποσοστό μεγαλύτερο απ' το ποσοστό
«φυσικού» υλικού! Τώρα λοιπόν ξέρουμε ποιόν θά 'πρεπε νά 'χωμε πρώτον στην
καρδιά του στομάχου-μας.

Οσο για τα πολιτικά δρώμενα, θα ήθελα ν' αρχίσω με τη συμβολή (όση κι άν
είναι) των πολιτικών Επιστημών, να προχωρήσω στον ρόλο της πληροφορικής
(ιδέστε τα θάμματα που πέτυχε η τράπεζα δεδομένων του εργατικού κόμματος
της Βρετανίας), και να φτάσω στην καίρια πολιτική σημασία που έχουν τα
ερτζιανά κύματα. Πίσω απ' όλ' αυτά κείνται μυριάδες επιστήμονες που τα
κατέστησαν δυνατά ή τα υπηρετούν. Πόσοι όμως απ' τους πολιτικά ευαίσθητους
πολίτες το συνειδητοποιούν. Είδατε τί έγινε με τις (εκτός Αγοράς) Επιστήμες
της Ιστορίας και της Αρχαιολογίας; Ξαφνικά, πρόπερσυ το καλοκαίρι, όλοι τις
θυμηθήκαμε όταν ήταν να προβάλωμε την ελληνικότητα της Μακεδονίας...

Τέλος, για τα καλλιτεχνικά πράγματα δέν είναι άσκοπο να θυμώμαστε την
ουσιωδέστατη στήριξή-τους απ' τον χώρο της επιστήμης/τεχνολογίας. Απ' τον
καιρό του Πυθαγόρα ακόμα, όταν «μεταφράζοντας» τους φυσικούς τόνους σε
γλώσσα μαθηματική, κατέστησε ευχερέστατη την κατασκευή μουσικών οργάνων.
Αλλά κι ώς τις μέρες-μας όπου το σιδερένιο καλέμι του γλύπτη έγινε
φλογοβόλο λεπτής ίνας. Για να μή μιλήσωμε για την τρισδιάστατη ολογραφία
που θα παράγη «εκτοπλάσματα» ονειρικής αισθητικής εκφραστικότητας.

Ολα ετούτα τα υπαινικτικά (και ανεπαρκή), κάνουν παραταύτα φανερό πως μια
στοιχειωδώς βαθύτερη ματιά θα ανακάλυπτε τον τεχνικο-επιστημονικό σκελετό
όλων των συνιστωσών του σύγχρονου βίου. Κι «άν δέν γνωρίσης πιό βαθειά, δέν
αγαπάς πιό πλέρια».

4 Ας έρθουμε λοιπόν και στην αγάπη. Υποστηρίζω οτι αυτή ακριβώς η
αδυναμία-μας να ιδούμε πίσω απ' τη γυαλιστερή καθημερινότητα, αυτή είναι
που κάνει να πέφτη το σάλιο-μας μπροστά στον θορυβώδη πολιτικό, τον
γενναιόδωρο εύπορο ή την καλλίπυγον τηλεπαρουσιάστρια. Ενώ, αντιθέτως, μας
χαρακτηρίζει μια καταδεκτική αδιαφορία (όταν δεν είναι και έχθρα!) για τους
Γιατρούς και τους Μηχανικούς, αλλά και για τους καθηγητές των λατινικών να
πούμε. Πρόκειται γι' άλλη μιά διακρίβωση του αναπτυξιακού-μας στίγματος.
Εκεί βρισκόμαστε· τόση Παιδεία έχομε. Δέν οφελεί δέ να 'πής «ετούτο είναι
κακό». Σημασία έχει να συνειδητοποιήσης την ανάγκη να κινηθούμε ένα βήμα
πιοπέρα, να ολοκληρώσουμε σε βάθος την κατανόηση της φύσης του
κοινωνικού-μας περίγυρου. Αν δέν το κάνουμε, τότε θα συνεχίσουμε να
υφιστάμεθα τις ακόλουθες δυσμενείς συνέπειες:

Πρώτον, παραμελώντας ή υποβαθμίζοντας την τεράστια αυτή Δύναμη που
υπόκειται των φαινομένων, δέν διαθέτουμε την έμπνευση (ούτε την πλατειά
κοινωνική αποδοχή) που απαιτείται για την ενίσχυση αυτής της Δύναμης, για
το φούντωμα των επιστημονικών και τεχνολογικών λειτουργιών στη Χώρα. Δέν
έχομε δηλαδή σωστή πολιτική στρατηγική για την Επιστήμη και την Τεχνολογία.
Αρα θα φτωχαίνουμε κι άλλο ­ κι όχι μόνο στο πορτοφόλι, αλλά και στη
νοηματοδότηση του βίου-μας.

Δεύτερον, αξιολογώντας κοντόφθαλμα τους επαγγελματίες επιστήμονες, κι
υποτιμώντας τον ρόλο-τους σε σύγκριση με άλλα σινάφια, προσθέτομε κι άλλο
αντικίνητρο για την ανάπτυξη. Ενα αντικίνητρο και μια πίκρα για τα πρόσωπα
τα ίδια, που χάσαν κεφάλαιο και δεκαπέντε χρόνια απ' τις καθημερινές χαρές
της ζωής για να ωριμάσουν στην ειδικότητά-τους, και για να διαπιστώνουν
τελικά πως, δέν βαριέσαι, όλοι στον ίδιο πολτό κολυμπάμε. (Αχταρμάς, εν
ονόματι δήθεν της ισότητας).

Ετυχε προ μηνός να βρεθώ μια νύχτα στο εφημερεύον ΚΑΤ, κι έζησα έναν έμμονο
(και μόνον) καρδιολόγο να διεκπεραιώνη με ψυχραιμία και αποδοτικότητα δυό
συγχρόνως περιστατικά στην εισαγωγή (ένα πνευμονικό οίδημα και μια
παροξυσμική ταχυκαρδία), ενώ την ίδια ώρα τον καλούσαν απ' όλες τις
πτέρυγες του νοσοκομείου. Δέν είναι της στιγμής να περιγράψω τις
«υλικοτεχνικές» συνθήκες της δουλειάς αυτού του νέου(*). Αλλά θέλω να
καταγράψω ένα αίσθημα θαυμασμού που με κατείχε, και μια πίκρα για την
απουσία των μουμουέ από τους χώρους όπου ασκείται, όπου διδάσκεται ή όπου
ερευνάται η Επιστήμη. (Κι όπου... δέν μισθοδοτείται επαρκώς).

Σ' όλα τούτα (και στις προτεραιότητες των Αξιών που τα ερμηνεύουν), μπορεί
κανείς να διακρίνη ένα έλλειμμα Παιδείας. Κι είναι χαρακτηριστικός ο
μπερτοδουλισμός-μας όταν εκθαμβούμεθα για τη χαμηλή στάθμη της πρωτοβάθμιας
και δευτεροβάθμιας παιδείας-μας: Διερωτηθήκαμε πούθε έρχονται και πούθε
κατεβαίνουν αυτοί οι 100.000 Δάσκαλοι που μας χρειάζονται; Πώς, ξαφνικά και
κατ' εξαίρεση, αυτό ειδικώς το κομμάτι του ελληνικού λαού θα είναι (i)
άρτια μορφωμένο, (ii) συνεχώς εμπνευσμένο (για ν' αποσπάη τα παιδάκια-μας
απ' τον ενδημούντα μπλαζεδισμό), (iii) απόλυτα αφοσιωμένο στην (αδιαλείπτως
κρινόμενη) δουλειά-του, και (iv) αδιάφορο για τους γλίσχρους μισθούς!

Είναι δε το φαινόμενο τούτο άλλη μια διαπίστωση πως δέν τά 'χωμε καλά με
την Επιστήμη...

Τί θα κάνωμε για τούτο το εθνικό ζήτημα;

(*) Ζήτησα και έμαθα το όνομά-του (Λεων. Διαμαντόπουλος) και το αναφέρω εδώ
για να γίνη πειστικότερο και πραχτικότερο το παράδειγμά-μου. Θα φέρω κι
άλλα, άλλοτε, απ' άλλες κυψέλες επιστήμης. Δηλώνω δε οτι η Ρούλα μ' αρέσει
­ αλλά ζητώ ισότητα...

</TEXT>
