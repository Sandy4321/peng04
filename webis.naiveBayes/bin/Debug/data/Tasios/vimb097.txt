<CC>

Θ. ΤΑΣΙΟΣ
ΤΟ ΒΗΜΑ, 31-08-1997
Κωδικός άρθρου: B12444B041
</CC>

<TITLE>

                            Ο Θεός και ο Νότος

</TITLE>

<TEXT>

1 Η προκλητικότερη ασέβεια σε τούτον τον μάταιο κόσμο είναι ν' ανακατέβωμε
τον Θεό στις τιποτένιες δουλειές-μας: Να τον βάζουμε λ.χ. να «αποφασίζη»
περι της βροχής, περι της υγείας-μας, περι της νίκης των στρατευμάτων-μας
και, κυρίως, περι των λεπτομερειών της ερωτικής-μας ζωής. Δέν χρειάζεται να
είσαι Μπερντιάεφ για ν' αναφωνήσης «μήν μπερδεύετε τον Θεό με ταπεινωτικά
κατηγορήματα». Αν απόμενε ελπίδα να σωθή το θρησκευτικό συναίσθημα απ' τον
αφελολεβέντικο αθεϊσμό κι απ' τα απάνθρωπα υποκατάστατα της δαιμονοληψίας,
άς κυττάξομε να επωθήσουμε το θείον πέραν του νοητού. (*)

Κι εσείς μέν, μορφωμένοι και χορτασμένοι, αισθάνεστε πλήξη αφόρητη απ' την
επανάληψη απόψεων πασίγνωστων. Αρχισαν όμως να αρρωσταίνουν και να
πεθαίνουν πλήθη ανθρώπων για λόγους «θρησκευτικούς» ­ ο Θεός να μας
συγχωρέση. Και δέν θ' αναφερθώ στην σαφώς περιπλοκότερη περίπτωση της
Βοσνίας. Εξοργίζομαι όμως με μια κατηγορία στοχαστών που κρύβουν την ηθικώς
απαράδεκτη φυγομαχία του πολίτη πίσω απ' την ευλόγως αποστασιοποιημένη
στάση της επιστήμης: Εξοργίζομαι με όσους έλαβαν κιόλας θέση βαθυστόχαστων
μελετητών της «ιστορικής νομοτέλειας» (είχαμε καιρό να τ' ακούσωμε αυτό το
σταλινικό φέσι), και δέν βγάζουν κίχ για την απάνθρωπη οπισθοδρόμηση των
φονταμενταλισμών κάθε είδους.

2 Κι αντί να αντιδράσουμε μ' όσες δυνάμεις η καθημερινότητα μας αφήνει,
δείχνομε «κατανόηση» όταν γίνωνται οι μουλάδες του τρίτου κόσμου νονοί των
λαϊκών συμφερόντων, υποθηκεύοντας την ισότητα και την ελευθερία των μαζών
για καναν αιώνα ίσως. (Μας βολεύει ίσως κιόλας, για την μυωπική αδιαφορία
που δείξαμε ώς τώρα μπροστά στην δι-εθνική κοινωνική αδικία). Η κατανόηση
αυτή («πρόκειται, ξέρετε, για πολιτισμική ιδιαιτερότητα») μου θυμίζει
εκείνο το αλήστου μνήμης σοβιετικό επιχείρημα «υπάρχουν διαφόρων ειδών
ελευθερίες και δημοκρατίες». Στοιχειώδης όμως σεβασμός στη φύση του
ανθρώπου όπως έχει εκδηλωθή σε πλήθος πολιτισμών ώς σήμερα (θυμηθήτε το
ωραίο βιβλίο της Unesco «Το δικαίωμα να είσαι Ανθρωπος», 1968) δέν αφήνει
περιθώρια για τέτοιες φενάκες προοδευτισμού: Μία είναι η εμπειρικά
θεμελιωμένη υπαρξιακή ανάγκη του ατόμου για ελευθερία, και ένα και μόνο
είναι το αίτημα για ισότητα. (Για ισότητα ευκαιριών έστω, και για ισότητα
Παιδείας).

3Είναι δε δύσκολο να διαφωνήσετε στ' οτι η απεχθέστερη ανισότητα είναι
εκείνη που αφορά το 50% της Ανθρωπότητας. Υπαινίσσομαι την αναζωπύρωση της
δουλείας των γυναικών στο ανδρικό γένος ­ εν ονόματι του Θεού βεβαίως. Και
την μέν επιβίωση του νομαδοποιμενικού κελεύσματος «και η γυνή να φοβήται
τον άνδρα» την ακούμε ακόμα ν' απαγγέλλεται χαριτωμένα στους γάμους-μας (κι
ας είπε ο Παύλος «ουκ ένι άρρεν ή θήλυ»). Δέν το παίρνει όμως κανείς στα
σοβαρά. Τις γυναίκες του Αβγανιστάν όμως τις είδατε πώς κυκλοφορούν τώρα,
ανα τρείς υποχρεωτικά, και ολοσκέπαστες σά λατέρνες; Μέχρι και τα
αυτοκινητιστικά ατυχήματα των πεζών γυναικών αυξήθηκαν στο Αβγανιστάν απ'
αυτήν την αιτία...

Πίσω απ' το θείο όνομα σηκώσαν πάλι κεφάλι οι αδίσταχτοι «ποιμένες» και
ταπεινώνουν τη μισή Ανθρωπότητα, τις γυναίκες-μας και τις αδερφές-μας.

Ακούσατε καμμια διαμαρτυρία των εκκλησιών ή του ΟΗΕ ή του πλανητάρχη, έστω;

Πώς να μήν αναπολήσης τη ζηλευτή θέση της γυναίκας στην αρχαία Πύλο: Η
συστηματική ανάγνωση των πινακίδων γραμμικής Β απ' την κυρία Β. Olsen
φαίνεται ν' αποδεικνύη οτι οι γυναίκες τότε νοίκιαζαν γαίες, επιστατούσαν
εργάτες, δούλευαν ως ελεγκτές πολύτιμων μετάλλων, αλλά και έλυναν
αυτοπροσώπως τις διαφωνίες-τους με την κεντρική εξουσία!

Τί μυίγα τσίμπησε το ανδρικό γένος για να ξεπέσουμε στη στάθμη του άντρα -
αφέντη (νομίζουμε) ή του μαστροπού;

4Για να ιδήτε πού μας πάει ο κατήφορος, αντιστάσεως μή ούσης, θα διαβάσατε
υποθέτω και την απόφαση του μετριοπαθούς αρχιμουφτή της φίλης Αιγύπτου: «Το
λίγο κόψιμο (της κλειτορίδας), λίγο - χωρίς υπερβολές, βελτιώνει την
εμφάνιση (του κοριτσιού) και είναι πιό ευχάριστο για τον σύζυγο». Τέσσερις
χιλιάδες κλειτεκτομές την ημέρα στην γειτονική-μας χώρα (εκτελούμενες απο
μπαρμπέρηδες συνήθως) οδηγούν μερικά κοριτσάκια στον θάνατο. Αλλ' αυτό δέν
είναι το τραγικότερο. Το τραγικότερο είναι που πήρε θέση κι η «επιστήμη». Ο
γυναικολόγος κ. Μουνίρ Φαγούζι έφη τάδε: «Εκτός απ' την εντολή του
Κορανίου» (άποψη, πάντως, που στασιάζεται) «χωρίς την κλειτεκτομή οι
γυναίκες δέν είναι καθαρές, και υποφέρουν απο μια ανεπιθύμητη πιεστική
σεξουαλική ανάγκη». Ετσι ακριβώς.

Είναι δε το φαινόμενο πολύ γενικότερο. Δέν ξέρω πόσο μας απασχόλησε το
συγκλονιστικό βιβλίο της Μαροκινής δικηγόρου πέρυσι, η οποία διεκτραγωδούσε
ανάλογα δεινά των γυναικών σε άλλες χώρες.

Θα μου πούνε τώρα οτι για τούτην την φοβερή κατάσταση ευθύνεται το...
Κεφάλαιο. Κι εδώ που τα λέμε, κάπως έτσι είναι (υπο τον όρο οτι θα
χρησιμοποιούμε λιγότερο μυθοποιητική ορολογία): Ευθύνεται, πράγματι, αυτή η
διαιωνιζόμενη καθυστέρηση Χωρών με ένδοξο παρελθόν, εξαιτίας και της
φαταουλίας του δυτικού ανθρώπου ­ άρτι δε και εξαιτίας της τυφλής «λογικής»
της Αγοράς, η οποία (ως άλλη νομοτελειακή δήθεν πλημμυρίδα) μας κάνει ακόμα
πιό ανάλγητους μπροστά στην κοινωνική αδικία, στον τρίτο κόσμο εν
προκειμένω.

Τα απαίσια σενάρια, όμως, ετοιμάζονται: Χθές η νότια ακτή της Μεσογείου
είχε τον μισό πληθυσμό απ' την βόρεια. Αύριο θά 'χη τον διπλάσιο. Κι η
απελπισία εκείνων των πληθυσμών θα φέρη εισβολές, θα φέρη αρρώστιες, θα
φέρη υπερτρομοκρατία ­ τρέμε Βορρά. Τρέμε και ξύπνα: Δώσε δωρεάν βοήθεια
στον κόσμο τούτον. Στήριξε οργανωτικά κι αν-ανταποδοτικά την προσπάθεια να
'δούν πρόσωπο αυτοί οι λαοί. Σκύψε συστηματικά στα προβλήματά-τους γιατί θα
σου τα εξαγάγουν σύντομα ­ και θα 'ναι αργά (για σένα!).

Κι ακόμα, μήν κιοτεύετε μπροστά στο θράσος των ημιδικτατόρων ή των
θεοκρατόρων. Φωνάξτε ­ εν ονόματι των λαών που δέν μπορούν να φωνάξουν. Στο
κάτω-κάτω (για να επιστρέψωμε στα θρησκευτικά), πόσο «πλησίον» πρέπει να
είναι ο πλησίον-σας για να τον αγαπήσετε ως σεαυτούς;

(*) Ακούσατε και το νέο μέγα πρόβλημα που ανέκυψε για την ανθρωπότητα; Τώρα
που ψάχνουμε τον πλανήτη Αρη, εάν συναντήσωμε όντα ευφυή, τότε θα
διερωτηθούμε «κατα πόσον είναι απόγονοι του Αδάμ και της Εύας, και εν
τοιαύτη περιπτώσει έχουν άραγε κηλιδωθή απ' το προπατορικό αμάρτημα; Και,
άραγε, η θυσία του Ιησού τους καλύπτει ή όχι;». Αυτά απ' τον πατέρα Gino
Concetti, επίσημο θεολόγο του Osservatore Romano...


</TEXT>
