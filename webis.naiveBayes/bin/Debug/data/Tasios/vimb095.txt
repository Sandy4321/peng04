<CC>

Θ. ΤΑΣΙΟΣ
ΤΟ ΒΗΜΑ, 19-10-1997
Κωδικός άρθρου: B12451B052
</CC>

<TITLE>

                           Η ιεράρχηση των αξιών

</TITLE>

<TEXT>

1 Σχολιάζοντας τις απόψεις του κ. Ν. Μουζέλη για τις Αξίες, λέγαμε την
περασμένη φορά («Το Βήμα», 14.09.97) οτι ο άνθρωπος, μπροστά στα ηθικά-του
διλήμματα, μπορεί ν' αποφασίση να «στερηθή» κάτι σήμερα, αλλά την ίδια ώρα
κερδίζει κάτι άλλο ­ μια βαθειά χαρά που την έχει ανάγκη. Μιαν ανάγκη
υποστασιακή.

Η μακρότατη πείρα της ανθρωπότητας ετούτην τη βαθειά χαρά την προάγει τώρα
σε κέρδος σπουδαίο, το οποίο δικαιολογεί τη συμπεριφορά του «καλού», του
«γενναίου», του «ιδεολόγου». Ενας τέτοιος ωφελιμισμός αναδεικνύεται έτσι σε
ηθική θεωρία ελλογότατη. Κι η αναγνώριση των διευρυμένων αναγκών του Είναι
δεν ξενίζει πιά: Η αυτοσυντηρησία χωρίς την αυτοεπιβεβαίωση είναι α-νόητη.
Και τούτη η δεύτερη όψη του υπαρξιακού κέρματος (η αυτοεπιβεβαίωση)
αποσαφηνίζεται όλο και περισσότερο. Ο Ανθρωπος δίνει καμια φορά και τη
ζωή-του ακόμα για την γνώση, για την ελευθερία, για την ωμορφιά ή για το
βλέμμα το ζεστό του διπλανού-του. (Αλλωστε κι ο homo sapiens κάνει τόπο
τώρα και για τον homo ludens). Ο κ. Μ. για όλα τούτα χρησιμοποιεί τον
εύγλωττο όρο «αξία της αυτοπραγμάτωσης του ατόμου». Θα έπαιρνα μόνο το
θάρρος να σημειώσω πως ετούτο δεν είναι μια αξία· είναι ένας ολόκληρος
υπαρξιακός μηχανισμός, η λειτουργία του οποίου θα στηρίξη κάμποσες αξίες ­
και πρώτην την ελευθερία: Η επιβεβαίωση του Είναι, αυτή η εκ βαθέων
υποστασιακή φορά, έχει την ελευθερία ως λειτουργική προϋπόθεση. Γι' αυτό
και το πάθος για ελευθερία είναι άγχος άγριο.

Ω, βέβαια, ο αντίλογος είναι γνωστός: «Νομίζεις πως την έχεις ανάγκη αυτήν
την υπαρξιακή, όπως τη λες, ικανοποίηση. Νομίζεις πως τάχα βαθαίνεις το
Είναι-σου και γίνεσαι ο εαυτός-σου. Στην "πραγματικότητα", όμως, ετούτα
ερμηνεύονται αλλιώς: Σ' τά 'χουνε χώσει στο μυαλό (απο μιά έωλη παράδοση ή
απ' τα κυριαρχούντα συμφέροντα), κι απλώς πιθηκίζεις το ιδανικό-σου, και
νομίζεις πως φχαριστιέσαι».

Ετούτες οι εξωγενείς πιέσεις υπάρχουν πράγματι· και πολλοί απο μάς περάσαμε
(ή περνάμε ακόμη) απ' τη φάση αυτού του πιθηκισμού. Ομως, δέν είναι όλοι οι
άνθρωποι έτσι και πάντοτε: Οι «επαναστάσεις συμπεριφοράς» είναι φαινόμενο
καθημερινό. Δεύτερον, το υποστασιακό βάθος που προσφέρει η πιθηκίζουσα
στάση είναι ασήμαντο ­ και ξεριζώνεται ευχερέστατα απ' την πρώτη
χειροπιαστή ηδονή που θα σου λάχη. (Η Ιστορία είναι γεμάτη απο φαρισαίους):
Η αξία δέν ήταν δικιά-σου· γι' αυτό και καμώνεσαι πως τη σέβεσαι, αλλά την
κλέβεις· Μ' άλλα λόγια, αντίο καταναγκασμός· όλα ξαναγύρισαν μέσα στη
συνείδησή-μου για να ζυγιαστούν και ν' αποφασίσω.

Αλλωστε, η εμπειρική παρατήρηση της ουσιώδους συγγένειας των αξιών σε
μεγάλο μέρος του κόσμου (υπο ποικίλους και ανόμοιους «καταναγκασμούς»)
έρχεται να δώση τη χαριστική βολή σ' αυτήν την θεωρητικοφανή αμφισβήτηση
της γνησιότητας του «μέσα κέρδους».

2Εγώ θα είμαι πιό γενναιόδωρος στην ανάγνωση της Ιστορίας απ' ό,τι ο κ. Μ.
Προσυπογράφοντας ξανά την άποψη πως, ναί, η ιεράρχηση των αξιών ποικίλλει
πάρα πολύ απο τόπο σε τόπο, κι απο εποχή σε εποχή, θα προσπαθήσω να θυμίσω
οτι, παρα ταύτα, οι κακοζήλως ονομαζόμενες «δυτικές» αξίες δέν είναι ούτε
δυτικό ούτε πρόσφατο δημιούργημα. Αρδεύομαι πρόχειρα απ' το βιβλίο της
Unesco «Το δικαίωμα να είσαι άνθρωπος», 1968:

­ Να σέβεσαι τους φτωχούς μάλλον, παρά να συναναστρέφεσαι τους ισχυρούς
(Αμένοθις, Αίγυπτος, 1200 π.Χ.).

­ Οταν ο άρχοντας δεν έχη αρκετήν εμπιστοσύνη στον λαό-του, τότε κι ο
λαός-του δεν έχει εμπιστοσύνη σ' αυτόν (Λάο-Τσέ, Κίνα, 4ος αι. π.Χ.).

­ Ο νόμος είναι πάνω απ' τον πρίγκηπα (Κουάν Τσεού, Κίνα, 7ος αι. π.Χ.).

­ Ας-τον να σε σκοτώση. Εσύ μή γίνεσαι ανθρωποκτόνος (Ταλμούδ).

­ Πώς μπόρεσες να καταντήσης ανθρώπινες υπάρξεις δούλους ενώ οι
μητέρες-τους τους γέννησαν ελεύθερους; (Ομάρ ίμπν αλ Κνατάμπ, 7ος αι.
μ.Χ.).

­ Είθε να μπορέσουμε να μή νοιώθουμε πιά κανέναν φόβο απ' τους πίσω, απ'
τους μπρός-μας, τους επάνω ή τους κάτω-μας (Αθαρβαβέδα, Ινδία, 2000 π.Χ.).

­ Οταν ισχύη ο νόμος της δύναμης, οι μεγάλοι καταδυναστεύουν τους μικρούς,
η πλειοψηφία αδικεί την μειοψηφία, οι πονηροί εξαπατούν τους απλοϊκούς.
(Μο-Τσέου, Κίνα, 5ος αι. π.Χ.).

­ Μόνο μιά φυλή υπάρχει, η Ανθρωπότητα (Πάμπα, Ινδία, 9ος αι.).

­ Οποιος πειράξη μή-Μουσουλμάνο, γίνεται εχθρός-μου και θα τον καταπολεμήσω
(Χαντίθ, Ρητά του Μωάμεθ).

­ Σας ευαγγελίζομαι τώρα το μυστικό τούτο δόγμα: Τίποτα δεν είναι πιό
υπέροχο απ' την ανθρωπότητα (Μαχαβαράτα, Ινδία, 2ος αι. π.Χ.).

Παρά την αναπόφευκτη διαποίκιλση και τις συχνές παλινδρομήσεις, και παρά
τον αναμφισβήτητα εξελεκτικό χαρακτήρα των αξιών (των πολιτικών αξιών
κυρίως), αυτή η έμμονη ομοιότητά-τους σε χώρο και χρόνο αποτελεί μιάν ακόμη
εμπειρική επαλήθευση της κοινοτοπίας «μία είναι η φύση του ανθρώπου».

Ο κ. Μ. κατέληξε με τη διαπίστωση οτι «αξίες, όπως οι ατομικές ελευθερίες ή
η κοινωνική αλληλεγγύη, απηχούν διαπολιτισμικά σε όλους τους σύγχρονους
ανθρώπους».

Κι είναι καλό να τη θυμώμαστε αυτή τη διαπίστωση σε καιρούς όπου
θρησκευτικοφανείς φονταμενταλισμοί ανοίγουν πάλι τις δαγκάνες-τους για να
ροκανίσουν ψυχές και κορμιά.

Ας μου επιτραπεί ν' απευθυνθώ ιδίως προς την κατηγορία εκείνων των
σκεπτομένων ανθρώπων που με περισσή επιστημονική κατανόηση δηλώνουν «μήν
κυττάς που τις κουκουλώνουν και τις αμπαρώνουν τις γυναίκες στη δείνα Χώρα,
δεν μας πέφτει λόγος, το θέμα είναι... πολιτισμικό». Αυτό δέν είναι
Επιστήμη ­ είναι πολιτική φυγομαχία. Διότι υπάρχουν μέν περιστάσεις κατά
τις οποίες άτομα ή ομάδες μεταβάλλουν την ιεραρχία (**) των αξιών-τους· όχι
μόνο σε καταστάσεις έκτακτης ανάγκης, αλλά και σε διαρκέστερες αναπτυξιακές
φάσεις, λ.χ. Ιαπωνία. Η καταδυνάστευση όμως της μισής ανθρωπότητας απ' την
άλλη μισή (των θηλυκών απ' τους σερνικούς) δέν είναι κουλτούρα ­ είναι
όνειδος.

3Είχαν γραφθή αυτές οι γραμμές όταν δημοσιεύθηκαν τα άρθρα του κ. Π. Κ.
Σούρλα (20.08.97 και 24.08.97). Οσο λίγο ο χώρος το επιτρέπει, είναι εύλογο
να περιλάβω εδώ και ορισμένες ερωτήσεις πολύ σχετικές με τα προηγούμενα. Ο
διάλογος καρποφορεί γρήγορα σ' αυτήν την εφημερίδα.

 Γιατί άραγε η φιλοσοφία πρέπει να παραιτείται απ' τη μελέτη των ιστορικών
και κοινωνικών δεδομένων; Αραγε είναι επιστημολογικώς νόμιμες οι «δύο
σκοπιές» για τις οποίες κάμει λόγον ο κ. Σ.; Ή μήπως, αντίθετα, μία και
ολομερής οφείλει να είναι η ματιά της φιλοσοφίας (εκτός βέβαια απ' τις
ενδεχόμενες διαφορές στην αξιωματική θεμελίωση); Αλλωστε, εάν αναγνωρισθή
οτι «η κοινωνιολογία ασχολείται με προβλήματα γένεσης των ηθικών αξιών»,
όλο το παιχνίδι έχει ήδη παιχθή: Μια γεννημένη και στεριωμένη αξία είναι
από φυσικού-της δεσμευτική, και γίνεται φάρος του «τί πρέπει να πράττουμε
και πώς πρέπει να ζούμε». Ξενίζει λοιπόν η αποστασιοποίηση της ηθικής
φιλοσοφίας απ' όλα τούτα...

 Μήπως η «ευγνωμοσύνη», ο «σεβασμός» και ο «θαυμασμός» δέν συνιστούν
καθεαυτά αξίες;

Θα ήταν, πράγματι, ευχερέστερο να θεωρήσουμε τα συναισθήματα τούτα ως
συνέπειες των αντιστοίχως υποκειμένων αξιών. (Ασε που, ανάλογα με την
προϋπάρχουσα αξιολογική-μου τοποθέτηση, αντί για σεβασμό και θαυμασμό για
τους άλλους, ενδέχεται να αισθάνωμαι φθόνο...).

Τέτοιο αβυσσαλέο είναι το καμίνι της συνειδήσεως όπου συγγράφεται το
σενάριο του βίου-μου.

 Δεν είμαι βέβαιος οτι κατάλαβα τον ορισμό της «ηθικής καθολικότητας μιας
αξίας»: Πώς είναι δυνατόν να «είναι δεσμευτική για όλους», παρά το γεγονός
οτι μερικοί «δέν δέχθηκαν τη δεσμευτικότητά-της»; Απο πού άραγε πηγάζει η
δεσμευτήρια επιταγή; Μήπως αντί γι' Αξιολογία, ο λόγος πέρασε στο Δίκαιον;

Θα προσυπογράψω όμως την πρόσκληση του κ. Σ. «να περιλάβουμε στις ηθικές
εκτιμήσεις-μας και τους άλλους». Φτάνει να συνειδητοποιήσουμε την
υποστασιακή-μας ανάγκη για αλληλεγγύη και για αυτοεπιβεβαίωση στα μάτια του
πλησίον. Αλλος δρόμος για να περισωθούν καί η αυτοψία καί η ηθική δέν
υπάρχει.

(**) Πρβλ. και Θ. Π. Τάσιος: «Πέντε γνωστές αρχές κάνουν μια πολιτική
θεωρία;». Δ' Πανελλήνιο Συνέδριο «Προβλήματα Σοσιαλισμού», Φιλοσοφική Σχολή
Πανεπιστημίου Ιωαννίνων, 1994.

</TEXT>
