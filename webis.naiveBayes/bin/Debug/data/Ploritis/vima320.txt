<CC>
ΑΡΘ
ΠΛΩΡΙΤΗΣ Μ. 
ΤΟ ΒΗΜΑ, 16-08-1998
Κωδικός άρθρου: B12494B022
</CC>

<TITLE>


                    Πυρολάτρες, Προμηθείς και Επιμηθείς

</TITLE>

<TEXT>


        ΦΥΣΙΚΑ, δεν αποτελούσε «προφητεία» ο ισχυρισμός που διατύπωσα στο
        τελευταίο πριν απ' την απουσία μου άρθρο («Τρίπτυχο εξωφρενισμών»,
5.7.98) πως το νομοσχέδιο που αποχαρακτηρίζει καμένες δασικές εκτάσεις και
νομιμοποιεί αυθαίρετους οικισμούς, στοιχειοθετεί ηθική αυτουργία, πρόκληση
σε εκτέλεση εμπρησμών και επιβράβευση των εμπρηστών από το ίδιο το κράτος,
που συνταγματικά, έχει την ευθύνη διαφύλαξης του δασικού πλούτου. Και πως,
έπειτα απ' αυτό, καμιά επίγεια ή εναέρια δύναμη δεν θα μπορέσει να
εμποδίσει τους εμπρηστές να κορέσουν τον ακατάσχετο οικοπεδο-πόθο τους.

Πριν καλά καλά βρεθώ «εις την ξένην», ήρθε η τρομακτική
απάντηση-επιβεβαίωση, και συνεχίζεται και φουντώνει, μέρα με τη μέρα. Οι
κανακάρηδες της ελληνικής πολιτείας ­ εμπρηστές, καταπατητές,
οικοπεδοφάγοι, αυθαιρετοποιοί, φερετροποιοί ­ άρπαξαν γι' άλλη μια φορά την
κρατική ευλογία και τον άσβεστο δαυλό τους, και λαμπάδιασαν όλη τη χώρα,
τοις κείνων (νομοθέταις) ρήμασι πειθόμενοι...

ΣΤΟΝ παμπάλαιο μύθο, ο Προμηθέας «έκλεβε της πάντεχνης φωτιάς τη φλόγα και
τη χάριζε στους ανθρώπους» («παντέχνου πυρός σέλας / θνητοίσι κλέψας
ώπασεν»1), που χάρη σ' αυτήν, αποχτούσαν γνώση και τέχνες. Αλλά ο αρχι-θεός
Δίας, μανιασμένος που έχασε την πυρο-αποκλειστικότητα, βάζει τους
υποτακτικούς του Κράτος και Βία να καθηλώσουν τον «φιλάνθρωπον» υπο-θεό στα
βράχια του Καυκάσου, κι έναν γυπαετό να του τρώει το συκώτι στους αιώνες
των αιώνων.

Η σύγχρονη μυθολογία βελτίωσε τους σκονισμένους μύθους: Για λόγους
οικονομίας και λιτότητας, προφανώς, ο Δίας ταυτίζεται, σήμερα, τόσο με το
Κράτος όσο και με τον Προμηθέα, αλλά και με τον αδελφό του τον Επιμηθέα.
Οπότε ο ίδιος ο Δίας-Κράτος-Προμηθέας προμηθεύει τη φλόγα σε κάποιους
πάντεχνους και πολυμήχανους ανθρώπους, που έχουν τη γνώση και την
δεξιοτεχνία να την αξιοποιήσουν πυρπολώντας έμψυχα και άψυχα, και
καθηλώνοντας τους α-μήχανους συντοπίτες τους σε αποκαΐδια και βράχους. Και
τούτοι οι τελευταίοι είναι οι μόνοι τιμωρούμενοι και κολαζόμενοι... κι
αυτών το συκώτι κατατρώει εσαεί ο πολυκέφαλος γυπαετός κράτους και
αετονύχηδων...

ΠΡΟΜΗΘΕΑΣ, προνοητικός (όπως το λέει το όνομά του) στην πυροδότηση, ο
Δίας-Κράτος είναι, είπαμε, και Επιμηθέας (απρονόητος, αστόχαστος) στην
πυρόσβεση. «Ξεχνάει» να πάρει μέτρα πρόληψης και καταστολής των πυρκαγιών,
ή κι αν πάρει, «ξεχνάει» να τα εφαρμόσει. «Επιμηθεί ουκ έστι το μέλειν αλλά
το μεταμέλειν», λέει η αρχαία παροιμία: «Του Επιμηθέα γνώρισμα είναι όχι να
μεριμνά αλλά να μεταμελείται».

Πολύ αμφιβάλλουμε, ωστόσο, αν το κράτος μας μεταμελείται καν. Αφού η
εξόφθαλμη μέριμνά του δεν είναι πώς να σώσει τα δάση μας, αλλά πώς να σώσει
τους δασοφάγους και το ταμείο του. Ολες του οι ενέργειες χρόνων και χρόνων,
συγκλίνουν σ' ένα πασίγνωστο τρίπτυχο: Πρώτα, ανεπαρκείς υπηρεσίες και
απρόσφορα μέσα κατά των πυρκαγιών και των εμπρηστών. Δεύτερο, νόμοι, που
τάχα τιμωρουν τους πυρομανείς αλλά, στην πραγματικότητα, τους αβαντάρουν
και τους στεφανώνουν. Τρίτο, ξεπούλημα των καμένων και οιονεί αναδασωτέων
εκτάσεων στους εμπρηστές-οικοπεδοφάγους-εργολάβους.


Και πώς να γίνει αλλιώς, άλλωστε; Τα δάση δεν μπορούν να πουληθούν απ' το
κράτος... τα δάση δεν μπορούν να ψηφίσουν τους πολιτικούς-«φύλακές» τους...
τα δάση δεν μπορούν να λαδώσουν τους αμέτρητους «αρμοδίους», που
προμηθεύουν άδειες για οικοδόμηση, ηλεκτροδότηση, υδροδότηση των
«αναδασωτέων» περιοχών. Αρα, τα δάση (και, μαζί, σπίτια, ζώα, αλλά και
άνθρωποι τώρα) μπορούν να σφαγιασθούν στον βωμό της πυρολατρίας και της
κερδολαγνείας. Τι σημασία έχουν οι τραγικές και ανίατες συνέπειες στο
περιβάλλον και στη ζωή των «άλλων»; Σημασία έχει πως, εδώ και τώρα, οι
κατέχοντες εξουσία και οι έχοντες προσάναμμα εισπράττουν «κουκιά», μίζες,
βίλλες και ό,τι άλλο μπορεί να προσφέρει το «ζείδωρον (γι' αυτούς) πυρ».

Ο Επιμηθέας, αστόχαστος πάντα, δεν άκουσε τον αδερφό του, κι άνοιξε το
κουτί που ο Δίας τού είχε στείλει γαμήλιο τάχα δώρο στον γάμο του με την
Πανδώρα... και, αντί χαρίσματα και πετράδια, ξεπήδησαν από κει όλες οι
συμφορές, οι αρρώστιες και τα βάσανα που ταλανίζουν τα γένη των ανθρώπων.
Σήμερα, που Δίας, Προμηθέας και Επιμηθέας γίναν ένα, το κουτί της Πανδώρας
έγινε γκαζάκια, που είναι και πιο οικονομικά και πιο ακαριαία
αποτελεσματικά...

ΜΗΝ τους κακοβάζουμε, όμως, και τόσο τους πυρολάτρες μας. «Εγκρατείς
φιλοσοφίας», ακολούθησαν, όπως υποστηρίζουν, τα διδάγματα του Ηράκλειτου,
που υποστήριζε πως αρχή και ουσία του σύμπαντος είναι η φωτιά. Κι εξηγούσε
με τον βαρύ του λόγο:

«Τον κόσμο αυτό

ούτε θεός ούτε άνθρωπος τον έκαμε,

μα ήταν πάντα και είναι και θα 'ναι

φωτιά αιώνια,

που ανάβει με μέτρο και σβήνει με μέτρο»

(«Κόσμον τόνδε,

ούτε τις θεών ούτε ανθρώπων εποίησεν,

αλλ 'ην αεί και έστιν και έσται

πυρ αείζωον,

απτόμενον μέτρα και αποσβεννήμενον
μέτρα»)

Ο μέγας Εφέσιος φιλόσοφος χαρακτηρίζεται «σκοτεινός», αλλά είναι πασιφανές
πως εννοούσε ότι οι φωτιές ανάβουν χάρη στα κρατικά «μέτρα» και σβήνουν
μόνον όταν θέλουν οι μετρονόμοι. Σαφέστατο, ακόμα, είναι πως είχε
προβλέψει, κατά γράμμα, και τα πρακτικά και πολύφερνα ωφέλη της φωτιάς:

«Τα πάντα ανταλλάσσονται με τη φωτιά και η φωτιά με τα πάντα,

όπως ακριβώς τα πράγματα με το χρυσό και ο χρυσός με τα πράγματα»

(«Πυρός ανταμοιβή τα πάντα και πυρ απάντων,

όκωσπερ χρυσού χρήματα και χρημάτων χρυσός»).

Μέσα σε δύο στίχους, όλη η «φιλοσοφία» του δούναι και λαβείν της
πολυπλόκαμης πυρο-μπίζινες...

ΤΩΡΑ που η φωτιά αφάνισε τη μισήν Ελλάδα... τώρα που οι εμπρησμοί είναι
χειροπιαστοί και βάσει «οργανωμένου σχεδίου», όπως είπε ο υπουργός Δημ.
Τάξης Γ. Ρωμαίος... τώρα που και ο υπουργός ΠΕΧΩΔΕ Κ. Λαλιώτης και το
Επιστημονικό Συμβούλιο της Βουλής καταδικάζουν τα εμπρηστικά νομοσχέδια...
θα παρθούν, έστω και την έσχατη ώρα, πραγματικά μέτρα αποτροπής και
καταστολής των πυρκαγιών, θα νομοθετηθεί πραγματική προστασία του δασικού
μας πλούτου, θα προβλεφθούν και θα επιβληθούν πραγματικές ποινές όχι μόνο
στους άγνωστους εμπρηστές αλλά και στους γνωστότατους καταπατητές και τους
ηθικούς αυτουργούς των πυρπολήσεων και των καταπατήσεων; Ή θα επαληθευθεί
κι ο άλλος λόγος του Ηράκλειτου:

«Οι ασύνετοι, κι αν ακούσουν,

με κουφούς μοιάζουν·

γι' αυτούς ο λόγος μαρτυρά,

και παρόντες είναι απόντες»

(«Αξύνετοι ακούσαντες

κωφοίσιν εοίκασι·

φάτις αυτοίσι μαρτυρεί

παρέοντας απείναι»)

Κι αυτοί οι παρόντες-απόντες θ' αφήσουν ή θα φροντίσουν,

«όλα η φωτιά να 'ρθεί και να τ' αδράξει»;

(«πάντα το πυρ επελθόν καταλήψεται») 2...

1. Αισχύλος, Προμηθεύς, 7 επ. Μετάφρ. Ι.Ν. Γρυπάρη.

2. Αποσπάσματα 30, 90, 34, 66. Μεταφρ. Ε.Ν. Ρούσσου, Καραβίας, 1971. (Στην
έκδοση αυτή, τα αποσπάσματα έχουν, αντίστοιχα, τους αριθμούς 58, 60, 2,
83).

</TEXT>
