<CC>
ΤΕΧ
ΠΛΩΡΙΤΗΣ Μ. 
ΤΟ ΒΗΜΑ, 06-09-1998
Κωδικός άρθρου: B12497B021
</CC>

<TITLE>

                         Θεατρικοί «μοντερνισμοί»



        Stratford upon Avon (Μια καθυστερημένη ανταπόκριση)
</TITLE>

<TEXT>

ΤΟ ΠΙΟ ονομαστό, θεατρικά, ποτάμι του κόσμου, ο Εϊβον, κυλούσε τα γλυκόλαλα
καστανά νερά του κατά το ηλιοβασίλεμα, οι κάτασπροι κύκνοι συνέχιζαν το
ατέλειωτο καμαρωτό αρμένισμά τους κάτω απ' τις πανάρχαιες «κλαίουσες», κι
οι φιλοθέατροι συνάζονταν πυκνοί στο μεγάλο Σαιξπηρικό Θέατρο, για να
παρακολουθήσουν μιαν ακόμα παράσταση απ' τον Βασιλικό Σαιξπηρικό Θίασο.

«Απόψε», έλεγε ένας τριαντάρης θεατής, «παίζουν την "Τρικυμία", με
κοστούμια εποχής».

 «Ευτυχώς», είπε ο φίλος συνομήλικός του. «Εχω μπουχτίσει απ' τις
παραστάσεις κλασικών έργων με μοντέρνα ρούχα. Μου φαίνονται φοβερά "κιτς"
πια...».

Η αλήθεια είναι πως οι μοντερνοντυμένες «ερμηνείες» έχουν φτάσει σε τέτοιο
πληθωρισμό, που καταντάνε τόσο πληκτικές όσο και οι πιο τυπικές
παραδοσιακές «διδασκαλίες».

Κατανοείς, βέβαια, τους σκηνοθέτες, που έχουν κι εκείνοι «μπουχτίσει» με
τις αμέτρητες κλασικές παραστάσεις των κλασικών, και προσπαθούν να τους
«ανανεώσουν» σε «όψη» και «διαστάσεις».

Αλλά αποτελεί «ανανέωση», εν έτει 1998, το σύγχρονο ντύσιμο των μεγάλων
έργων και προσώπων; Πρώτ' απ' όλα, η «μόδα» αυτή δεν είναι διόλου νέα· έχει
την ηλικία του αιώνα μας. Και βάλε ­ αν λογαριάσεις πως, το 1891, ο
πρωτοπόρος γιαπωνέζος σκηνοθέτης Οτο Καβακάμι παρουσίασε τον «Αμλετ» και
τον «Οθέλλο» με στρατιωτικά κοστούμια της εποχής του. Δικαιολογημένα,
ωστόσο, αφού είχε ριζικά διασκευάσει τα έργα και τα είχε τοποθετήσει στην
Ιαπωνία ­ όπως θα έκανε αργότερα ο Ακίρα Κουροσάβα με τον «Μάκβεθ» στην
ταινία του «Ο Πύργος του αίματος», και με τον «Ληρ» στο «Ραν».

Οι Ευρωπαίοι και Αμερικανοί ακολούθησαν ­ και με μεγάλα ονόματα: το 1919, ο
πολύς Μαξ Ράινχαρτ ανέβαζε τον «Αμλετ» με γερμανικές στολές και, λίγο
αργότερα (1926), ο συμπατριώτης του κι έντονα πολιτικοποιημένος Λέοπολντ
Γέσσνερ, με τις στολές του δικού του «Αμλετ», σάρκαζε τον πρωσικό
μιλιταρισμό. Ο πιο έμμονος απ' όλους, ο άγγλος Τάυρον Γκάθρι, εκσυγχρόνισε»
τον «Αμλετ», το «Ολα καλά όσα τελειώνουν καλά», το «Τρωίλος και Χρύσιδα»,
ενώ ο Ορσον Ουέλλες τοποθέτησε τον «Μάκβεθ» στην Αϊτή, με διανομή
αποκλειστικά από μαύρους ηθοποιούς (1936). Για να φτάσουμε ως τον
βικτοριανό «Εμπορο της Βενετιάς» του Λώρενς Ολίβιερ και στο «Ονειρο»­1950
του Πήτερ Μπρουκ (1970).

ΟΛΑ αυτά, και πολλά άλλα, ήταν πραγματικά «νέα» και «διεγερτικά» στον καιρό
τους, καθώς μάλιστα τα επιχειρούσαν τόσο σημαντικοί σκηνοθέτες. Αλλά η
μιμητική επανάληψη κι επανάληψη κι επανάληψη της καινοτομίας (και από
σκηνοθέτες πολύ μικρότερου βεληνεκούς) καταντά σαν τη σούπα της σούπας της
σούπας της χήνας του Νασρεντίν Χότζα: δεν έχει καμιά γεύση. Το χειρότερο:
όχι μόνο δεν «φρεσκάρει» τα έργα, αλλά αντίθετα τα κάνει να φαντάζουν σαν
γερόντια που πασχίζουν να κρύψουν την αρτηριοσκλήρωσή τους κάτω από μπλου
τζην. Αλήθεια κι απαλήθεια, δεν εκσυγχρονίζεται διόλου η «Δωδέκατη Νύχτα»
λ.χ., επειδή (στο Στράτφορντ, εφέτος) η Βιόλα ήταν ντυμένη σαν σημερνό
ναυτάκι κι ο Σερ Τόμπυ φορούσε καρρώ κοστούμι και τιράντες. Απλώς,
σαχλαίνουν...

Δεν υποψιάζονται τάχα οι «εκμοντερνιστές» πως οι σύγχρονες περιβολές
γροθοκοπιούνται με την κοινωνική και πολιτιστική υπόσταση των έργων, με το
λυρικό κείμενο, με το όλο ήθος της σαιξπηρικής κωμωδίας ­ και κάθε άλλου
έργου του; Η χάρη του γίνεται άχαρη, η ρομαντική έξαρση ηχεί σαν κούφια
ρητορία, η ποίηση ξεπέφτει στην αμουσία. Ε, το παλιό γλυκό κρασί δεν
μπαίνει σε πλαστικά μπουκάλια...


ΟΥΤΕ το άλλο σκέλος του «μοντερνισμού», η έμφαση στη βία και την ωμότητα
είναι καινούργιο. Πάνε εφτά πια δεκαετίες που ο Αντονέν Αρτώ δημοσίευσε το
«Μανιφέστο του θεάτρου της σκληρότητας» (1931-2), του θεάτρου που
φιλοδοξούσε να φέρει στην επιφάνεια τις πιο κρυμμένες, τις πιο ζοφερές
δυνάμεις και τ' ανομολόγητα ορμέμφυτα του θεατή. Κι έχουν περάσει άλλα 40
χρόνια από τότε που το Living Theatre, ο Γκροτόβσκι και άλλοι, έκαναν πράξη
τις θεωρίες του. Οι μιμητές τους δεν έχουν τίποτα να προσθέσουν πια. Πολύ
περισσότερο, που ο κινηματογράφος και η τηλεόραση, με τον άκρατο
«νατουραλισμό» τους, ωθούν σαδιστικά τη βιαιότητα και τη σκληρότητα στο μη
περαιτέρω, πλημμυρίζοντας τις οθόνες με αίμα και κατακρεουργημένες σάρκες,
και σμπαραλιάζοντας τα νεύρα των μαζοχιστών θεατών.

Πώς ν' ανταγωνισθεί τούτα τα «μέσα» το «μοντερνίζον» θέατρο, που δεν μπορεί
ούτε εικονικά να σφάξει τους ηθοποιούς ­και κατασφάζει, μόνο, τους
συγγραφείς;

ΕΠΕΙΤΑ, έχουμε και το «πολιτικώς ορθόν»: τη μόδα να παίζονται σημαντικοί
κλασικοί ρόλοι από έγχρωμους ηθοποιούς ­ ο Μάρκος Αντώνιος λ.χ. στον
«Ιούλιο Καίσαρα», ο Ρωμαίος, ο Φερδινάνδος στην «Τρικυμία» κλπ. Οι
αναγνώστες ξέρουν πως μόνο για «ρατσισμό» δεν μπορώ να κατηγορηθώ. Οπως κι
εγώ ξέρω ότι οι σκηνοθέτες θέλουν να υποδηλώσουν πως το χρώμα δεν έχει
καμιά σημασία, πως οι «μαύροι» μπορούν μια χαρά να παίξουν «άσπρους».
Σύμφωνοι, αλλά με την προϋπόθεση πως οι έγχρωμοι (όπως και οι μη) έχουν
ταλέντο, κύρος, και την «όψη» που απαιτεί ο ρόλος. Οταν δεν υπάρχουν αυτά,
το «ορθόν» μετατρέπεται σε «μπούμερανγκ», φτάνει στο ακριβώς αντίθετο
αποτέλεσμα: προκαλεί τη θυμηδία του κοινού. Οπως έγινε π.χ. στη φετεινή
«Τρικυμία», όπου ο (μαύρος) Φερδινάνδος ήταν μάλλον ατάλαντος, μάλλον
κακόφωνος και, οπωσδήποτε, πιο κακόμορφος απ' τον «τερατώδη» Κάλιμπαν. Κι
όταν η Μιράντα εξεθείαζε την ομορφιά του, το συνήθως συγκρατημένο και
καλοπροαίρετο αγγλικό κοινό, δεν μπόρεσε να μην σκάσει στα γέλια!

Το «πολιτικώς ορθόν» οδήγησε σε μιαν άλλη «μείωση» των εγχρώμων...

ΤΕΛΟΣ, η τεχνολογία. Καθώς οι παλιές καινοτομίες γερνάνε κι αφυδατώνονται,
ενέσκηψε ως από μηχανής θεός και σωτήρας, η νέα τεχνολογία ­ κι ευθύς το
«χάσμα γέμισε άνθη»!

Τι καλύτερη «ανανέωση» από τα «νέον», τα κομπιούτερ, τις τηλεοράσεις, τα
βίντεο, τους περιστρεφόμενους προβολείς και τ' άλλα φιόρα της τεχνικομανούς
εποχής μας; Τι πιο μοντέρνο λ.χ. (υποθέσεις κάνω) από ένα «δάσος της
Αθήνας» (στο «Ονειρο καλοκαιρινής νυχτιάς») που θα το αποτελούσε ένα δάσος
τηλεοπτικές κεραίες... από ένα φάντασμα του «Αμλετ» που θα ήταν
τηλεκατευθυνόμενο «ομοίωμα» με τη μηχανική φωνή των «εγκεφάλων»... ή από
έναν Πρόσπερο (στην «Τρικυμία») που το μαγικό ραβδί του θα ήταν ένα
πληκτρολόγιο κομπιούτερ, ακόμα πιο θαυματουργό; Αυτά είναι η ποίηση και η
μαγεία και το δέος, για τον γιαλαντζί μοντερνισμό της εποχής μας.

Αλλά ούτε κι αυτά είναι καινούργια: πριν από 90 χρόνια ο ιδρυτής του
«φουτουρισμού» (και θαυμαστής του φασισμού) Φίλιππο Μαρινέττι διαλαλούσε
πως ένα εργοστάσιο αυτοκινήτων είναι πιο «περικαλλές» απ' τον Παρθενώνα και
πως μια μοτοσυκλέτα είναι πιο ποιητική από τα σονέτα του Πετράρχη. Τι
αχαριστία να μην τον θυμούνται οι επίγονοί του...

ΜΕ ΔΥΟ λόγια: Είναι αυτονόητο πως κάθε τόλμη, κάθε νεωτερισμός είναι
θεμιτοί, όταν εδράζονται σε ταλέντο και νου, όταν εκπηγάζουν από έλλογη
ερμηνεία και σεβασμό του συγγραφέα. Αυτό ήταν, πάντα, η κρηπίδα για κάθε
πραγματική ανανέωση, σ' όλους τους τομείς.

Οταν, όμως, οι «μοντερνισμοί» ξεκινάνε από ναρκισσισμούς και
επιδειξιομανίες... όταν το κείμενο, ο λόγος, οι χαρακτήρες παραποιούνται,
στρεβλώνονται, βιάζονται, καταπλακώνονται από συρφετό επιδερμικών και
αλλοπρόσαλλων «ευρημάτων», αυθαίρετων συσχετισμών, κούφιων «συμβόλων»...
τότε, οι «διδασκαλίες» καταντάνε κύμβαλα αλαλάζοντα ή, επί το
νεωτερικότερον, εκκωφαντικά μεγάφωνα υστερικών «ντίσκο».

Επιτέλους, τι χαρακτηρίζει τα κλασικά έργα; Το μέγεθος. Μέγεθος μύθου και
μορφής, λόγου και πάθους, προσώπων και συγκρούσεων, πέρα από καιρούς και
τόπους. Πάμπολλοι, όμως, απ' τους «μοντερνισμούς», υποστηρίζοντας πως
κάνουν τα έργα αυτά «σύγχρονα», τα κάνουν αγοραία, τα ελαχιστοποιούν, τα
ευτελίζουν, στερεύουν τους χυμούς τους, στομώνουν την εμβέλειά τους. Οι
ανέσπεροι στίχοι τους σαν να ρυτιδιάζουν, τα καταλυτικά πάθη
γελοιοποιούνται, τα αλώνια των μεγάλων προβληματισμών ξεφτίζουν σε «λούνα
παρκ».

Και το χειρότερο για το υπερ-εγώ των «μοντερνιστών»: ούτε καν
«εντυπωσιάζουν τους αστούς» πια. Ισως μόνο, όσους θέλουν να
«εντυπωσιάζονται» για να δίνουν την εντύπωση «μοντέρνων», και δεν (θέλουν
να) βλέπουν πόσο αυτά τα καινά είναι κενά.

Πώς να γίνει; Τα ψευτομοντέρνα ράσα δεν κάνουν τον παπά «γιάπη». Απλώς του
αλλάζουν (και μας αλλάζουν) τον αδόξαστο...

Υ.Γ. Δεν χρειάζεται να πω ότι πολλές απ' αυτές τις μόδες έχουν «εισαχθεί»
και σε δικές μας παραστάσεις. Δυστυχώς, δεν μπορώ να τις σχολιάσω, μια και
δεν κατόρθωσα να τις δω.

</TEXT>
