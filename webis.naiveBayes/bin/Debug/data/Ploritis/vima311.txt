<CC>
ΑΡΘ
ΠΛΩΡΙΤΗΣ Μ. 
ΤΟ ΒΗΜΑ, 18-10-1998
Κωδικός άρθρου: B12503B022
</CC>

<TITLE>


                           Το «χάπι της ντροπής»

</TITLE>

<TEXT>


        ΘΑΥΜΑΣΤΑ τα έργα της επιστήμης και, ειδικά, της φαρμακοτεχνίας! Το
        τελευταίο εφεύρημά της ονομάζεται «χάπι (κατά) της ντροπής»
(επίσημα, «serotax») και, όπως υποστηρίζουν οι βρεταννοί γεννήτορές του,
εξαφανίζει τη ντροπή, την ατολμία, τη συστολή, που νιώθουν πολλοί μέσα στο
κοινωνικό περιβάλλον.

Το καινούργιο χάπι θα φανεί πολύ χρήσιμο σε 3 εκατομμύρια Βρεταννούς, που ­
κατά τους «Sunday Times» ­ πάσχουν απ' αυτή την αδυναμία1. (Οι αλλοδαποί
ομοιοπαθείς τους θα περιμένουν, για την ώρα, στην ουρά).

Ασύγκριτα χρησιμότερο, όμως, ασύγκριτα ευεργετικότερο για όλους, θα ήταν
ένα χάπι με την αντίθετη ενέργεια: ένα χάπι που να δημιουργεί ντροπή σε
πλήθος «μεγάλους» και μικρομέγαλους, κάθε φυλής, εθνικότητας, θρησκείας,
που πάσχουν από κακοηθέστατη αδιαντροπιά, θρασύτητα, ιταμότητα. Και που,
χάρη σ' αυτή την αναισχυντία, διαπράττουν, αδίστακτα κι ανερυθρίαστα, τα
αίσχιστα κατά των «μικρών» κρατών και των «μικρών» υπηκόων τους.

ΔΕΙΤΕ λ.χ. τι γίνεται στη γειτονιά μας, τη βόρεια και την ανατολική.

Στην πρώτη, συγκρούονται ένα κράτος, το σερβικό, με μερικές χιλιάδες
αλβανόφωνους υπηκόους του, που αποτελούν την πλειοψηφία στο Κοσσυφοπέδιο
και μάχονται για την αυτονόμηση της περιοχής «τους» και την ανεξαρτησία
τους.

Ανάλογη σύγκρουση και στην ανατολική γειτονιά μας ­ σύγκρουση του τουρκικού
κράτους με εκατομμύρια κούρδους υπηκόους του, που χρόνια πολεμούν για την
αυτονόμηση του Κουρδιστάν τους.

Ποιά είναι η στάση της Δύσης (ΝΑΤΟ, ΗΠΑ, Ευρώπη) στις δυο αυτές
περιπτώσεις;

Στην πρώτη, οι δυτικοί θεωρούν το σερβικό κράτος τύραννο, εγκληματία, ένοχο
ωμοτήτων κατά των «φιλελεύθερων αλβανών αυτονομιστών». Στη δεύτερη,
χαρακτηρίζουν τους κούρδους αυτονομιστές «τρομοκράτες», και νόμιμα
αμυνόμενο το τουρκικό κράτος ­ που, δεκαετίες τώρα, επιδίδεται σε ασύγκριτα
μεγαλύτερες θηριωδίες, εξοντώνοντας από γη και αέρα τους Κούρδους αντάρτες,
ισοπεδώνοντας τα χωριά τους, τσαλαπατώντας όλα τους τα δικαιώματα,
απαγορεύοντας τη γλώσσα τους, φυλακίζοντας κι «εξαφανίζοντας» όποιον
τολμήσει να τους υπερασπισθεί. Και, αυτό, κανένας δεν μπορεί να το αρνηθεί
­ έχει καταδικασθεί από τόσους διεθνείς οργανισμούς και οργανώσεις, και
έχει έμμεσα ομολογηθεί από την ίδια την Αγκυρα, έστω κι αν χρυσώνεται με
εθνοκαπηλικά σοφίσματα.

Οι δυο τραγικές περιπτώσεις είναι «φτυστά όμοιες». Αλλά για τους
ξεδιάντροπους δυτικούς δικαιοκρίτες, οι Σέρβοι είναι «σφαγείς» που πρέπει
να ριχτούν στα Τάρτατα, ενώ οι Τούρκοι σφαγείς πρέπει να γίνουν δεκτοί μετά
βαΐων και κλάδων στην Ευρωπαϊκή Ενωση και σ' όποιον άλλον Οργανισμό της
«πολιτισμένης αδελφότητας»...

ΑΚΟΜΑ: Η σερβική επιθετικότητα και σκληρότητα περιορίζεται στην
αμφισβητούμενη και διεκδικούμενη μικρή περιοχή του Κοσσυφοπεδίου. Η
τουρκική αρπακτικότητα και θηριωδία απλώνεται προς όλες τις κατευθύνσεις
της μείζονος γύρω περιοχής, έχει υπεξαιρέσει και υποδουλώσει τη μισή Κύπρο,
διεκδικεί το μισό (μόνο;) Αιγαίο και τη Δυτική Θράκη, έχει εισβάλει με
10.000 στρατό στο Ιράκ και ακονίζεται για πόλεμο με τη Συρία, που
«υποστηρίζει» τους Κούρδους αντάρτες. Ολόκληρη η Εγγύς Ανατολή απειλείται
και κλυδωνίζεται από την οθωμανοαυτοκρατορική μεγαλομανία και βουλιμία της
Αγκυρας.

Ποια είναι η στάση της Δύσης, κι εδώ; Η (τάχα ειρηνοφόρα) χαλιναγώγηση της
Σερβίας ­ η ξετσίπωτη αποχαλίνωση της πολεμόχαρης Τουρκίας.

Για να πετύχει το πρώτο, προαλείφεται να αεροβομβαρδίσει τον σερβικό στρατό
του Κοσσυφοπεδίου. Ηγουν, για να εμποδίσει Σέρβους και Αλβανούς ν'
αλληλοσκοτώνονται, ετοιμάζεται να σκοτώσει αυτή ένοπλους και άοπλους, να
ερημώσει περιοχές, να προκαλέσει ακόμα μεγαλύτερα κύματα πανικόβλητων
προσφύγων.

Για να κατορθώσει το δεύτερο, τσακίζεται να δώσει κι άλλα χρήματα στην
Τουρκία (παρακάμπτοντας το ελληνικό «βέτο» για την κοινοτική χρηματοδότησή
της), ώστε η πάνοπλη Αγκυρα να προμηθευθεί κι άλλα όπλα, για να μπορέσει να
καταβάλει ευκολότερα τους «αντιπάλους» της, εξωτερικούς κι εσωτερικούς.

Κατά την ασύστολη Δύση, τα όπλα αυτά δεν συμβάλλουν διόλου στη
«στρατικοποίηση» της Μέσης Ανατολής ­ συμβάλλουν, όμως, και
επικινδυνωδέστατα, οι λιγοστοί ρωσικοί πύραυλοι S-300, που θέλει να
προμηθευθεί η άοπλη Κυπριακή Δημοκρατία για την άμυνά της. Αυτοί οι
πύραυλοι «απειλούν την εδαφική ακεραιότητα της Τουρκίας» ­ δεν απειλούν,
όμως, την εδαφική κυριαρχία του Ιράκ τα τουρκικά στρατά, που έχουν
θρονιαστεί εκεί, ούτε απειλούν την ακεραιότητα της Συρίας οι πολεμικές
επιχειρήσεις, που κουρδίζουν οι στρατοκράτες της Αγκυρας...


ΚΑΙ αυτή την αποχαλίνωση των οσμανλήδων την γαλβανίζει ακόμα περισσότερο η
συμμαχία Τουρκίας - Ισραήλ, που τόσο την ευνοούν οι ΗΠΑ, μια και ενώνει
τους δυο αρχιευνοουμένους τους της Μέσης Ανατολής.

Πριν δέκα μήνες2, είχαμε κρούσει όσους κώδωνες διαθέτουμε, για τον μέγα
κίνδυνο που στοιχειοθετεί η «κολεγιά» Αγκυρας - Τελ Αβίβ. Καρπός της ­
λέγαμε ­ θα είναι «ο αλματώδης πολλαπλασιασμός της γεωπολιτικής δυναμικής
και του οπλικού δυναμικού της Τουρκίας και η ριζική ανατροπή (υπέρ των δυο
νέων εταίρων) του συσχετισμού δυνάμεων σ' όλη την περιοχή», καθώς «η Συρία,
το Ιράκ και το Ιράν θα βρεθούν σε ανελέητη μέγγενη, ανάμεσα στον τουρκικό
«Γολιάθ» και τον ισραηλινό «Δαβίδ», με τη θαυματουργή σφεντόνα του MADE ΙΝ
USA»...

Και η «αρχή στην πάσα συμφορά» γίνεται τώρα ­ με δραματικές συνέχειες και
συνέπειες, όχι μόνο για τη Μέση Ανατολή, αλλά και για τη χώρα μας: Αν
πετύχει, με τον ένα ή με τον άλλον τρόπο, το εγχείρημα της Αγκυρας κατά της
Δαμασκού, οι Τούρκοι θ' αποθρασυνθούν ακόμα περισσότερο απέναντί μας, θα
θεωρήσουν πως η «νίκη» τους αποτελεί άριστο πιστοποιητικό για τις
διεκδικήσεις τους στο Αιγαίο, στην Κύπρο, στη Θράκη, και θα θεωρήσουν ­
δικαιότατα ­ πως η χωρίς αιδώ ευμενής σιωπή της Δύσης τούς προσφέρει την
καλύτερη «αμπάριζα» για κάθε είδους τυχοδιωτισμούς και ρεσάλτα στον
ελληνικό και σ' όλο τον βαλκανικό χώρο...

ΤΟ «χάπι (κατά) της ξεδιαντροπιάς» μένει, λοιπόν, στα ζητούμενα ­ δηλαδή
στα αζήτητα. Αλλά κι αν εφευρισκόταν, θ' απαγορευόταν ακαριαία και δια
ροπάλου η κυκλοφορία του από εκείνους ακριβώς για τους οποίους προορίζεται
το φάρμακο.

Ετσι ή αλλιώς, η γλώσσα μας έχει προνοήσει και γι' αυτό:

Φάρμακο είναι, βέβαια, το γιατρικό (για τη ντροπή), αλλά φαρμάκι είναι το
δηλητήριο και η πίκρα (που ποτίζει η αδιαντροπιά). Πολλαπλές και διδακτικές
είναι οι έννοιες της λέξης φαρμακός. Δηλαδή, γιατρός, αλλά και μάγος, γόης,
απατεώνας. Σημαίνει, ακόμα, εκείνον που θυσιάζεται για εξιλασμό, για
καθαρμό μιας πόλης ή μιας φυλής (απ' αυτό, και η λέξη κάθαρμα), αλλά
σημαίνει και κακούργος, φαύλος, ανόσιος.

Οι αναγνώστες ας κρίνουν σε ποιούς ταιριάζουν οι ιδιότητες και τα επίθετα
αυτά, ποιοι γίνονται «εξιλαστήρια θύματα, ποιοι είναι θανατεροί
κομπογιαννίτες, και σε ποιους έρχονται γάντι όλα τα άλλα κοσμητικά και
κοσμοκρατορικά...

1. «Τα Νέα», 5.10.98. ­ 2. «Το Βήμα», 21.12.1997.

Υ.Γ. Μεταφράστρια του βιβλίου του Χόρτον Αναφορικά με την Τουρκία, είναι η
κ. Ολγα Μαύρου και όχι Μακρή, όπως γράφτηκε από παραδρομή στο άρθρο της
προπερ. Κυριακής.

</TEXT>
