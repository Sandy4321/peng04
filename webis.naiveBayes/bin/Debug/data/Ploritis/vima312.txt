<CC>
ΙΣΤ
ΠΛΩΡΙΤΗΣ Μ. 
ΤΟ ΒΗΜΑ, 11-10-1998
Κωδικός άρθρου: B12502B021
</CC>

<TITLE>


                     «Αναστασία» εναντίον «Λεωφορείου»

             Ενα παλαιότερο κρούσμα αμερικανικού πουριτανισμού

</TITLE>

<TEXT>


        ΟΤΑΝ το κορυφαίο έργο του Τεννεσσή Ουίλλιαμς Λεωφορείον ο Πόθος
        θριάμβευε στο Μπροντουαίη (το 1947-50), στο Χόλλυγουντ κυριαρχούσαν
ακόμα οι μεγάλες κινηματογραφικές βιομηχανίες («Μέτρο», «Γουώρνερ», «Φοξ»
κλπ.) και η αυτο-λογοκρισία. Οι πρώτες είχαν καθιερώσει τη δεύτερη, για να
κατοχυρωθούν απέναντι στις διαμαρτυρίες και τα μποϋκοτάζ των πουριτανικών
οργανώσεων και τις δικαστικές περιπέτειες για προσβολή της (τόσο ευαίσθητης
αμερικανικής) «αιδούς». Η αυτο-λογοκρισία αυτή διατυπώθηκε στον διαβόητο
«Κώδικα Παραγωγής», που εμπνεόταν από τις βικτωριανές «ηθικές αρχές» και
διακήρυττε: «Η τέχνη μπορεί να έχει βλαβερές ηθικές επιδράσεις. Αυτό
συμβαίνει με τα ακάθαρτα έργα, τα άσεμνα βιβλία, το διεγερτικό θέατρο. Η
ολέθρια επίδρασή τους στη ζωή ανδρών και γυναικών είναι πασιφανής». Την
εφαρμογή του Κώδικα είχε αναλάβει ειδική Επιτροπή, που νους και χέρι της
ήταν ο «διαπρεπής» καθολικός Joseph Breen, και που χορηγούσε (ή αρνιόταν)
πιστοποιητικό ηθικής καταλληλότητας σε κάθε ταινία. Χωρίς αυτό, η τύχη της
ταινίας ήταν αμφίβολη και επισφαλής.


ΩΣΤΟΣΟ, η παμβασιλεία των εταιριών και του Κώδικα είχε κάπως κλονισθεί στις
αρχές της δεκαετίας του 1950. Η εμφάνιση ανεξάρτητων παραγωγών, που
τολμούσαν να παρουσιάζουν ταινίες πέρα απ' τις καθιερωμένες αισθητικές και
ηθικές συνταγές του Χόλλυγουντ, και η ανταπόκριση που έβρισκαν τα έργα αυτά
στο κοινό, είχε ραγίσει το μονοπώλιο των μεγιστάνων της βιομηχανίας.
Ταυτόχρονα, η εμμονή της «Αναστασίας» (όπως ειρωνικά ονομάζουν τη
λογοκρισία οι Γάλλοι) σε «αρχές» κραυγαλέα ξεπερασμένες, είχε κλονίσει το
κύρος της.

Για την ώρα, όμως, κι εκείνες κι ετούτη κρατούσαν ακόμα. Και ο Τεννεσσή
Ουίλλιαμς είχε δοκιμάσει το χάδι τους, όταν γυρίστηκε η πρώτη ταινία από
θεατρικό έργο του: ο Γυάλινος κόσμος, σε σκηνοθεσία του Ερβινγκ Ράππερ
(1950). Ο αρχιλογοκριτής Μπρην θεώρησε πως η αδερφική αγάπη του Τομ και της
Λώρας έκρυβε αιμομικτικές πτυχές (!) και ζήτησε ν' απαλειφθούν ορισμένες
«ύποπτες» φράσεις απ' τους διαλόγους τους...

Το ακόμα χειρότερο: για να συμμορφωθούν με τα χολλυγουντιανά πρότυπα, οι
παραγωγοί προίκισαν την ταινία με «χάππυ εντ», όπου όλη η οικογένεια
ξανασμίγει και η Λώρα περιμένει έναν πρόθυμο να την παντρευτεί επισκέπτη! Ο
Ουίλλιαμς έφριξε όταν είδε το κατόρθωμα του Ράππερ και έγραψε: «Είναι η πιο
απαίσια γελοιοποίηση του έργου μου... το κατακρεούργησαν φρικτά αυτοί που
σκάρωσαν το σενάριο»...

ΘΑ ΕΛΕΓΕ κανείς πως η τεράστια επιτυχία του θεατρικού Λεωφορείου θα
παρακινούσε τις κινηματογραφικές εταιρίες (πάντα διψαλέες για νέα θέματα ­
και για δολάρια) να πολιορκήσουν τον Ουίλλιαμς για να εξασφαλίζουν τα
δικαιώματα κινηματογράφησης του έργου. Κι όμως, δυο ολόκληρα χρόνια, οι
παραγωγοί αδιαφόρησαν για το «λαυράκι» ­, που είχε τόσο «σκαμπρόζικο» θέμα
και επεισόδια. Μόνο ο ονομαστός σκηνοθέτης Ουίλλιαμ Γουάυλερ ελκύσθηκε από
την ιδέα να γυρίσει το Λεωφορείο και, μάλιστα, με την Μπέττε Ντέιβις, που
είχε υποδυθεί με μεγάλη επιτυχία δυο «σεξουαλικά επιθετικές νότιες
καλλονές» σε δυο σημαντικές ταινίες του: την Jezebel (1939) και τις Μικρές
αλεπούδες (1941), ενώ είχε σημειώσει μαζί του μιαν ακόμα επιτυχία στο
Γράμμα (1940). Αλλά ο Γουάυλερ απογοητεύθηκε από τις προκαταβολικές
ενστάσεις του αρχι-αναστάσιου Μπρην και, αντί για το Λεωφορείο, γύρισε το
Ντετέκτιβ στόρυ (1950).

Η παραίτηση του Γουάυλερ, άνοιξε τον δρόμο και την τύχη ενός νεόκοπου
ανεξάρτητου παραγωγού, του Charles Feldman, που έπεισε τον Ουίλλιαμς να του
παραχωρήσει τα δικαιώματα, και οι δυο μαζί έπεισαν τον Ηλία Καζάν (που είχε
σκηνοθετήσει το Λεωφορείο στο θέατρο και ήταν καταξιωμένος σκηνοθέτης όχι
μόνο της σκηνής αλλά και της οθόνης) ν' αναλάβει τη σκηνοθεσία της ταινίας.
Μ' αυτούς τους συντελεστές, ο Φέλντμαν έπεισε την Γουώρνερ να συνεργασθεί
τόσο στον οικονομικό όσο και στον τεχνικό τομέα της παραγωγής.

Η Γουώρνερ επέβαλε και την πρωταγωνίστρια της ταινίας. Μ' όλο που η «πρώτη
διδάξασα» Τζέσσικα Τάντυ ήταν εξαίρετη, η εταιρία αξίωσε να υποδυθεί την
ηρωίδα μια «σταρ». Και τι προσφορότερη επιλογή απ' την Βίβιεν Λη, που είχε
ερμηνεύσει μιαν άλλη ανδροβόρα «νότια καλλονή», την θρυλική Σάρλετ Ο'Χάρα,
στο «μνημειώδες» Οσα παίρνει ο άνεμος (1939) και είχε παίξει την Μπλανς στο
Λονδίνο, σε σκηνοθεσία του (τότε άντρα της) Λώρενς Ολίβιερ; (Η Βίβιεν Λη θα
πρωταγωνιστούσε, και λαμπρά, το 1961, στην κινηματογραφική διασκευή της
νουβέλας του Ουίλλιαμς Η Ρωμαϊκή άνοιξη της κυρίας Στόουν, σε σκηνοθεσία
του Χοσέ Κιντέρο). Κατά τα άλλα, ο Καζάν κράτησε και στην ταινία τους
ηθοποιούς της παράστασης: τον Μάρλον Μπράντο, φυσικά, που ο Στάνλεϋ τον
είχε εκτινάξει, μέσα σε μια νύχτα, στη διασημότητα, τον Καρλ Μώλντεν
(Μιτς), την Κιμ Χάντερ (Στέλλα), όπως και τον Ελληνα Νικ Ντέννις, στον ρόλο
του μεξικανού Πάμπλο Γκονζάλες.

ΑΛΛΑ παραμόνευε, κι εδώ, ο εντιμότατος κ. Μπρην με τα ψαλίδια του. Ο
πρόμαχος της ηθικής πρόβαλε βέτο σε τρία προπάντων σημεία: την ομοφυλοφιλία
του νεαρού συζύγου της Μπλανς, τη «νυμφομανία» της και τη σκηνή του βιασμού
της απ' τον Στάνλεϋ. Και άρχισε το «παζάρι» ανάμεσα σ' αυτόν και τον Καζάν
και τον Ουίλλιαμς, που είχε γράψει το σενάριο.

Συγγραφέας και σκηνοθέτης υποχώρησαν στο πρώτο σημείο. Δέχτηκαν να
εξαφανισθεί η αφήγηση της Μπλανς, πως έπιασε επ' αυτοφώρω τον άντρα της με
τον εραστή του και πώς, σε λίγο, χορεύοντας στο καζίνο μαζί του, του πέταξε
καταπρόσωπο: «Σας είδα! Ξέρω! Σε σιχαίνομαι!», πράγμα που τον εξώθησε στην
αυτοκτονία. Αντί γι' αυτό, η κινηματογραφική Μπλανς του λέει μόνο «Είσαι
αδύναμος σαν γυναίκα», τίποτ' άλλο. Ετσι, όμως και το φοβερό «σοκ» που
έπαθε η νεαρή νιόνυφη εξαφανίζεται, και η αυτοκτονία του μένει
αδικαιολόγητη, και προπάντων χάνει κάθε έρεισμα η ενοχή της για τον θάνατό
του, ενοχή που την καταδιώκει σ' όλη τη ζωή της και την σπρώχνει στη
λεγόμενη «νυμφομανία». Αλλά κι αυτή η τελευταία έχει απαλυνθεί, τόσο στο
σενάριο όσο και στον χειρισμό του απ' τον Καζάν.

Για την σκηνή του βιασμού, όμως, οι δυο δημιουργοί της ταινίας πρόβαλαν
πολύ περισσότερες αντιρρήσεις ­ αφού, χωρίς αυτήν, θα έμενε ανεξήγητη η
τελική δραματική παράκρουση της Μπλανς ­ και όλο το έργο. Με τα πολλά, η
σκηνή διατηρήθηκε, αλλά κι αυτή «διακριτικά» παρουσιασμένη. Επειδή, όμως,
κατά τη χολλυγουντιανή δεοντολογία, οι ένοχοι (και μάλιστα ηθικών
εγκλημάτων, όπως ο βιασμός) δεν επιτρέπεται να μένουν ατιμώρητοι,
αλλοιώθηκε και το τέλος του δράματος: ενώ στο θεατρικό έργο, η Στέλλα
παρηγοριέται στην αγκαλιά του Στάνλεϋ για τον εγκλεισμό της αδερφής της σε
ψυχιατρείο, στην ταινία καταφεύγει στο σπίτι της γειτόνισσας φωνάζοντας πως
δεν θέλει να ξαναδεί τον βιαστή άντρα της...

Ενα ακόμα δείγμα ευνουχισμού έργου τέχνης από την αμβλυωπία και τον
ταρτουφισμό μιας πουριτανικής, υποκριτικής κοινωνίας...

Ο Κώδικας καταργήθηκε το 1967. Το «πνεύμα» του, όμως, δεν έσβησε. Ζει και
βασιλεύει ­ όχι στο Χόλλυγουντ, βέβαια ­ αλλά στην πολιτική «πρακτική», που
ξεσηκώνει παγκόσμιο σάλο για κάποιες προεδρικές «αταξίες»...

</TEXT>
