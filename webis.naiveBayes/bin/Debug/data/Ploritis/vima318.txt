<CC>
ΑΡΘ
ΠΛΩΡΙΤΗΣ Μ. 
ΤΟ ΒΗΜΑ, 30-08-1998
Κωδικός άρθρου: B12496B021
</CC>

<TITLE>


                            Λεκέδες και λακέδες

</TITLE>

<TEXT>


        ΟΤΑΝ ο Μένανδρος έγραφε «Θάλασσα και πυρ και γυνή ­ κακόν τρίτον»1
        (που μεταποιήθηκε στο πασίγνωστο «Πυρ, γυνή και θάλασσα») δεν θα
φανταζόταν πως ο αφορισμός του για τα τρία μεγαλύτερα «κακά», θα αλήθευε
κατά γράμμα, 2.300 χρόνια αργότερα ­ και, μάλιστα, με δράστη, θύμα και θύτη
τον «άρχοντα του κόσμου». Εστω κι αν ο «πλανητάρχης» άλλαξε τη σειρά των
συμφορών: πρώτα, «αναρμόστηκε» με μια γυναίκα, ύστερα τα έκανε θάλασσα με
τις ψευδολογίες και απολογίες του και, τέλος, διάταξε πυρ κατά των
ισλαμιστών τρομοκρατών του Αφγανιστάν και του Σουδάν.


Γιατί; Μα για ν' αποδείξει πως οι ηγετικές του ικανότητες είναι εφάμιλλες
των κυνηγετικών (εννοώ, το κυνήγι του ποδόγυρου). Και θα πίστεψε πως το
αίμα δεκάδων νεκρών και τραυματιών που προκάλεσαν τα πυρά του, θα σβήσει
τον αμαρτωλό λεκέ απ' το μπλε φόρεμα της Μόνικάς του.

Είναι απορίας άξιον πως ο ευρυμαθής Πρόεδρος δεν διδάχθηκε τίποτα απ' τη
Λαίδη Μάκβεθ που, μετά τον φόνο του γερο βασιλιά Ντάνκαν, σκουπίζοντας τα
χέρια της, παραληρούσε: «Εβγα, λεκέ καταραμένε, έβγα λέω!»... για να
συνειδητοποιήσει, τελικά, πως «Ολα τα αρώματα της Αραβίας δεν μπορούν να
ξεπλύνουν τούτο το χεράκι!». Ο λόρδος Μπιλ δεν κατάλαβε πως «Ολα τα αίματα
των Αράβων δεν μπορούν να ξεπλύνουν εκείνο το φορεματάκι!».. Αντίθετα,
ακολούθησε τις άφρονες προδιαγραφές του ίδιου του Μάκβεθ: «Ο,τι άρχισε
κακά, με το κακό θα στερεωθεί»2. Το κακό είναι πως το στερεωτικό «κακό» το
πληρώνουν πάντα οι άλλοι...

ΣΤΙΣ δύο πρώτες φάσεις (τις φάσεις «γυναίκα» και «θάλασσα»), κάγχασε το
πλανητικό κοινό για τις ερωτικοδικαστικές δολιχοδρομίες του πλανητάρχη αλλά
και της χώρας του όλης. Για τον υποκριτικό πουριτανισμό, που φρίττει μπρος
στις ερωτικές αταξίες των άλλων, και μάλιστα των «μεγάλων» ­ ενώ οι ίδιοι
οι φρίττοντες μικροί και μικρομέγαλοι διαπράττουν αθλιότητες πολύ
φοβερότερες ­ από σεξουαλικά όργια ως την εξαγορά θεσμών και θεσμοφορέων.

Αλλά κάγχασε διπλά για την εξανάσταση των Αμερικανών επειδή ο Κλίντον είπε
ψέματα τον Ιανουάριο και μισοψέματα τον Αύγουστο. Λες και δεν ξέρουν πάντες
οι παροικούντες την υπερατλαντική Ιερουσαλήμ πως το ψέμα είναι το πρώτο
άρθρον πίστεως της πολιτικής, και μάλιστα της αμερικανικής, τόσο στα
ιδιωτικά των ηγετών τους (που οι περισσότεροι διαπρέψανε σε εξωγαμικά
παραστρατήματα) όσο και στα δημόσια και στα διεθνή, όπου «το ψέμα βρίσκει
το μόνο του στήριγμα στη βία, και η βία το μοναδικό της καταφύγιο στο
ψέμα»3.

Πάνω σ' αυτούς τους δύο ακρογωνιαίους λίθους στηρίχθηκε και στηρίζεται η
πολιτική των μεγάλων, ου μην αλλά και των μικρών. Και αποτελεί οικτρό
φαρισαϊσμό να συγκλονίζονται οι ποντίφηκες της ηθικής για τις
σεξο-ψευδολογίες του Κλίντον, ενώ σωπαίνουν ή εγκρίνουν δια βοής τα
αμέτρητα ψέματα που στοιχειοθετούν τη πολιτική των πολιτικών τους. Η
σουηδική εφημερίδα «Aftonbladet» το διατύπωσε ωμά και ρεαλιστικά:
«Πρόκειται για μια χώρα, όπου η ανοησία και η υποκρισία κυριαρχούν επί
χρόνια στην πολιτική και στα μέσα ενημέρωσης ­ και αυτό, δεν την κάνει
ιδιαίτερα αξιόπιστη στον ρόλο του παγκόσμιου χωροφύλακα»...

ΚΑΙ, αυτό, μας φέρνει στην τρίτη ­ διόλου διασκεδαστική ­ φάση (τη φάση
«βομβαρδισμοί»). Πέρα απ' την αγριότητα του ολοκαυτώματος δύο αμφιλεγόμενων
στόχων, υπάρχει και ο διεθνο-πολιτικός κυνισμός και έπαρση: ο «χωροφύλακας»
αγνόησε κι εξευτέλισε τον Οργανισμό Ηνωμένων Εθνών και τους συμμάχους του,
και αποδύθηκε σε «one man's war», σε «πόλεμο του ενός» ­ κατά την
χολλυγουντιανή συνταγή, όπου ο αδάμαστος και εφτάψυχος «Ενας» μάχεται κατά
πάντων και θριαμβεύει επί πάντων...

Ταυτόχρονα, όμως, θριαμβεύει και η διεθνής υποκρισία, που την επιβάλλουν τα
υψηλά συμφέροντα και οι πονηρές «κολεγιές». Ο ΟΗΕ που αγνοήθηκε,
υποκρίνεται πως αγνοεί την αγνόησή του. Και οι δυτικοί σύμαχοι που δεν
ενημερώθηκαν καν, υποκρίνονται πως «κάτι ήξεραν», και εγκρίνουν και
επαυξάνουν τα «αντίποινα κατά της διεθνούς τρομοκρατίας» ­ με
προεξάρχοντες, μάλιστα, τους «σοσιαλιστές» Μπλαιρ και Ζοσπέν (κολαούζοι
τους, φυσικά, και τα «enfants gates», Ισραήλ και Τουρκία).

Και, φυσικά, χειροκροτούν οι περισσότεροι Αμερικανοί που, σε ποσοστό 66-80%
γαυριούν για το νταηλίκι του κάου-μπόυ τους. Οπως, άλλωστε, εγκρίνανε και
τις ερωτικο-απολογητικές ακροβασίες και γυναικοβασίες του. Αξιοπρόσεκτο
είναι πως, απ' τους θαυμαστές του σεξομανούς Μπιλ, οι περισσότεροι είναι
άντρες. Πιθανότατα, επειδή ο γυναικοσυλλέκτης Πρόεδρος υλοποιεί τα
ανομολόγητα και ανεκπλήρωτα όνειρα του πουριτανικού εαυτού τους...

ΑΛΛΑ για να ξανάρθουμε στα «συμμαχικά». Οι Ευρωπαίοι κατηγόρησαν τον
αμερικανό Πρόεδρο, το αμερικάνικο σύστημα και τον αμερικανικό λαό για
«έλλειμμα ηθικής». Αλλ' αποδείχθηκαν οι ίδιοι ακόμα μεγαλύτεροι
«ελλειμματίες», μια κι έκλεισαν τα μάτια στον κόλαφο που τους κατέφερε ο
«πατέρας-αφέντης» τους. Πολύ περισσότερο που το πρόβλημα δεν είναι πια οι
προεδρικές θωπείες στις τροφαντές καμπυλότητες της Μόνικα, αλλά η
περιφρόνηση του διεθνούς δικαίου, των διεθνών οργανισμών και των διεθνών
συμμαχιών. Ποιοί είναι τάχα πιο άθλιοι: οι κακόσχημοι λεκέδες του μπλε
φορέματος ή οι μεγαλόσχημοι διεθνείς λακέδες του Λευκού Οίκου;

Στο πιο απαισιόδοξο έργο του Σαίξπηρ, στον «Τρωίλο και Χρύσιδα», που
γκρεμίζει τις αυταπάτες και τις απάτες του ρομαντικού έρωτα και του ηρωϊκού
πολέμου, ο Θερσίτης, παίζοντας ρόλο σαρκαστικού χορού, φωνάζει πως Ελληνες
και Τρώες είναι «τρελοί κι απ' τις δυο μεριές»... «όλοι μπούφοι,
μπαγαπόντες, που η πολιτική τους δεν αξίζει ούτ' ένα βατόμουρο». Και
ξεσπάει, προς το τέλος του έργου: «Ολα (είναι) πόλεμος και λαγνεία! Τίποτ'
άλλο δεν κρατιέται στη μόδα. Φλογισμένος διάβολος να τους πάρει!»4

Οι μεγάλοι ποιητές είναι και οι πιο άσφαλτοι προφήτες...

1. Γνώμαι μονόστιχοι.

2. Μάκβεθ, Ε' πράξη, σκηνή 1 και Γ' Πρ., σκ. 2.

3. Α. Σολζενύτσιν, Λόγος του κατά την απονομή του βραβείου Νομπέλ.

4. Τρωίλος και Χρύσιδα, Ε' Πράξη, σκ. 4 και 2. Μετάφρ. Β. Ρώτα.

Υ.Γ. Φιλίστορες αναγνώστες μ' ερωτούν, σχετικά με το άρθρο της περ.
Κυριακής: «Πώς σώθηκε το Ημερολόγιο του Νικολάου Β';» Και «γιατί
εκτελέσθηκε η τσαρική οικογένεια;». Ιδού: Το Ημερολόγιο βρέθηκε ανάμεσα στα
χαρτιά του τελευταίου τσάρου στο Γεκατερίνενμπουργκ, μεταφέρθηκε στη Μόσχα,
κατατέθηκε στα αρχεία του Κρεμλίνου και εκδόθηκε από τα «Κόκκινα Αρχεία»
των Κρατικών Σοβιετικών Εκδόσεων (Μόσχα, 1927-28). Από εκεί έγινε και η
γαλλική μετάφραση.

Η εκτέλεση της τσαρικής οικογένειας διατάχθηκε από την τοπική σοβιετική
οργάνωση, επειδή οι αντιμπολσεβικικές («λευκορωσικές») δυνάμεις του
ναυάρχου Κολτσάκ και η τσέχικη λεγεώνα (κάπου 45.000 άντρες, που είχαν
πολεμήσει με τους Ρώσους αλλά στράφηκαν κατά των μπολσεβίκων), πλησίαζαν
στο Γεκατερίνεμπουργκ, και οι Κομμουνιστές φοβήθηκαν πως θ' απελευθέρωναν
τον τσάρο και θα τον έκαναν σύμβολο του αντεπαναστατικού αγώνα.

Με την ευκαιρία, θέλω να ευχαριστήσω τη φίλη και συνάδελφο Τιτίνα Δανέλη,
που είχε την καλοσύνη να μου προμηθεύσει το σπάνιο αυτό βιβλίο.

</TEXT>
