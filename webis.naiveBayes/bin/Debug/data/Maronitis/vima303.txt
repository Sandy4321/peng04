<CC>
ΔΟΚ
ΜΑΡΩΝΙΤΗΣ Δ. Ν. 
ΤΟ ΒΗΜΑ, 04-10-1998
Κωδικός άρθρου: B12501B021
</CC>

<TITLE>


                           Ανοιχτοί λογαριασμοί

</TITLE>

<TEXT>


        Καιρού θέλοντος, μπήκαμε στον ταλαιπωρημένο φωνητικά Οκτώβριο, που
        κατά κανόνα μεταβάλλεται σε ένρινο από εγγράμματους και
αγράμματους. Από την άλλη μεριά αυτός ο δεύτερος φθινοπωριάτικος μήνας του
τρέχοντος έτους αποτελεί για τον επιγραφόμενο κάποιου είδους πρόκληση· στον
βαθμό που προλέγει ότι απομένουν μόλις τρεις μήνες πια για να φτάσει σ'
εκείνο το ηλικιακό όριο όπου συνήθως οι λογαριασμοί κλείνουν και
απολογίζονται· μαζεύεται δηλαδή η σούμα μιας ζωής, για να αποτιμηθεί στο
χρηματιστήριο της δημόσιας αγοράς και να θεωρηθεί ξοφλημένη.

Ελα όμως που οι κλειστοί λογαριασμοί στη συγκεκριμένη προσωπική περίπτωση
δεν κολλάνε εύκολα. Αφού για λόγους αρχής (βιωμένης με κάποια συνέπεια από
την εφηβεία προς την ακμή και από την ακμή προς την ωριμότητα), δεν υπήρξαν
σ' όλο αυτό το μακρό χρονικό διάστημα λογιστικού τύπου επιλογές. Και δίχως
αυτές πώς να λογαριαστούν τώρα ζημιές και κέρδη, για να παραδοθεί ο
ισολογισμός στη δημοσιότητα;

Ας πούμε ότι υπάρχουν δύο τρόποι να φτάσει κάποιος στον ουδό του γήρατος:
λογαριάζοντας ή μη λογαριάζοντας· αποταμιεύοντας ή μη αποταμιεύοντας. Ή για
να το πω αλλιώς: μερικοί φαίνεται συνειδητά να αφήνουν ως το τέλος της ζωής
τους ανοιχτούς λογαριασμούς, αδιαφορώντας για τους κάθε λογής λογιστές.
Ζήτημα γούστου; Οχι ακριβώς.

Προχθές ακόμη, φίλος ποιητής, που πέρσι πέρασε στην έβδομη δεκαετία του
βίου του, μου διηγήθηκε το ακόλουθο περιστατικό. Κάποια, καλοπροαίρετη κατά
τα άλλα, δημοσιογράφος, σε προφορική συνέντευξη, τον ρώτησε: Τώρα που
κλείνετε πια τον κύκλο της ποιητικής σας περιπέτειας, πώς εκτιμάτε την
ποίηση που γράψατε; και ποια θέση τής δίνετε μέσα στο πλαίσιο της ποιητικής
σας γενιάς; Μου ομολόγησε λοιπόν ο φίλος ποιητής την έντονή του δυσφορία μ'
αυτόν τον τύπο ερώτησης· δηλώνοντας πως διόλου δεν αισθάνεται πως κλείνει ή
έκλεισε κιόλας τον λογοτεχνικό του λογαριασμό.

Περί αυτού πρόκειται. Ή άλλως πως: περί αυτού πρόκειμαι. Το ζήτημα όμως
είναι ότι οι άλλοι, όταν πια φτάσεις τα εβδομήντα, σου ζητούν κλειστό
λογαριασμό. Με το κοινότοπο επιχείρημα ότι οι καλοί λογαριασμοί κάνουν τους
καλούς φίλους. Αλλιώς οι λογιστές σκανδαλίζονται. Γιατί και πώς, αυτό είναι
μια άλλη ιστορία.

Αν είναι να μιλήσω από την προσωπική μου πείρα (κι από τα λίγα ομόλογα
παραδείγματα που ξέρω), θα έλεγα πως ο αλογάριαστος βίος έχει και τα κρυφά
του αναγνωριστικά σήματα: οι αλογάριαστοι δεν συντάσσουν μόνοι τους
βιογραφικό και βιβλιογραφικό σημείωμα· δεν θέλουν, ή δεν μπορούν (καν για
τον εαυτό τους), να διηγηθούν τη ζωή τους σε αδιάκοπη συνέχεια, με αρχή και
μέση και τέλος· με το ζόρι εμφανίζονται στην οθόνη της μνήμης τους
σπασμένες εικόνες (δέρμα από βελούδο σε καφεκοπτήριο· ξυλοπάπουτσα που σε
πάνε στη βρύση της γειτονιάς· ζώνη παντελονιού, έτοιμη να λυθεί· επιθανάτια
γλύκα στο Στρατιωτικό Νοσοκομείο· τα ψηλοτάκουνα της Κλυταιμνήστρας στην
«Ηλέκτρα» του Μαρμαρινού ­ τέτοια κι άλλα παρόμοια, αποσπασματικά και
ανερμήνευτα).

Για να ξαναγυρίσω και να κλείσω με τον σκανδαλισμό των λογιστών. Εχω λοιπόν
την αίσθηση ότι οι ανοιχτοί λογαριασμοί στα ώριμα και στα όψιμα χρόνια τους
χαλνούν το κέφι. Γιατί λογαριασμένους κι αλογάριαστους θέλουν να τους
βάλουν κάποτε στο ράφι· οι δεύτεροι τους αντιστέκονται, μπερδεύονται στα
πόδια τους ή και τους μπαίνουν κάποτε στη μύτη.

Οσοι αντίθετα βολεύονται στο ράφι, τους προσφέρεται ανώδυνη αναγνώριση· και
η ψευδαίσθηση ότι το ράφι μπορεί να είναι, ή να γίνει κάποτε, εικονοστάσι.
Αυτά, ενμέρει εσωστρεφώς, ενμέρει εξωστρεφώς.

</TEXT>
