<CC>
ΚΡΙ
ΜΑΡΩΝΙΤΗΣ Δ. Ν. 
ΤΟ ΒΗΜΑ, 04-10-1998
Κωδικός άρθρου: B12501B071
</CC>

<TITLE>

                        Ο Οδυσσέας και οι γυναίκες

   Ο Δ. Ν. Μαρωνίτης εξετάζει πτυχές της ερωτικής παθολογίας μέσα από τις
  σχέσεις του ομηρικού ήρωα με την Πηνελόπη και κυρίως με το παρασυζυγικό
 τρίγωνο το οποίο συστήνουν η ξωθιά Καλυψώ, η φαρμακός Κίρκη και η αδάμαστη
                              παρθένα Ναυσικά

</TITLE>

<TEXT>


Η Οδύσσεια είναι έπος μετατρωικό, επομένως μεταπολεμικό. Από την άποψη αυτή
μπορεί να θεωρηθεί έργο μεταηρωικό και, κατά κάποιον τρόπο, ειρωνικό.
Υπενθυμίζεται ότι ο κεντρικός ήρωας, ο Οδυσσέας, προβάλλεται στον πρώτο
στίχο του έπους ως πολύτροπος. Τούτο σημαίνει ότι εμφορείται λιγότερο από
την πολεμική αρετή, η οποία χαρακτηρίζει τους κορυφαίους ιλιαδικούς ήρωες,
και περισσότερο από την ευελιξία και την πολυμέρεια του μυαλού του. Η
πρωτεϊκή φύση και συμπεριφορά του εκδηλώνεται άλλοτε με την απόκρυψη της
πραγματικής του ταυτότητας, άλλοτε με την επικάλυψή της μέσω της σωματικής
και ρητορικής μεταμόρφωσης. Γενικότερα στην περίπτωση του Οδυσσέα, και όχι
μόνον, συγχέονται τα όρια προσωπείου και προσώπου, υπόκρισης και
ανυπόκριτης ομολογίας, αληθοφανούς ψεύδους και αλήθειας. Με τη μέθοδο αυτή
η Οδύσσεια διευρύνει και περιπλέκει τη θεολογική, ανθρωπολογική, πολιτική
και ηθολογική διάσταση της Ιλιάδας· όπου οι αντίθετοι όροι και στα τρία
αυτά επίπεδα παραμένουν κατά κανόνα διακεκριμένοι και άμεικτοι. Στην
Οδύσσεια αντίθετα συμβάλλονται συχνά παραπληρωματικές αντιθέσεις
δημιουργώντας αλλεπάλληλα μείγματα, στο εσωτερικό των οποίων μπορεί να
διακριθούν ακόμη και αντιφάσεις.

Τούτο ισχύει καταρχήν για τον μύθο του έπους, ο οποίος συντίθεται από
παραμυθικά, νοβελιστικά και επικά στοιχεία, ενώ συγχρόνως φιλοξενεί
φανταστικές αλλά και άκρως ρεαλιστικές μορφές και συμπεριφορές. Αναλόγως
περιπλέκεται στο έπος αυτό και το κυρίαρχο μεγάθεμα του νόστου, που
διχοτομείται εξαρχής στη θετική και αρνητική εκδοχή του, στο ενδιάμεσο των
οποίων αναπτύσσονται τα θέματα της αναζήτησης του ήρωα και των διαδοχικών
αναγνωρισμών του. Ετσι ο οδυσσειακός νόστος δοκιμάζεται απαρχής μέχρι
τέλους του έπους: ο διπλός στόχος του (η επανάκτηση της βασιλικής εξουσίας
και της νόμιμης συζύγου) ταλαντεύεται, με τον ένα ή τον άλλο τρόπο, όχι
μόνον πριν αλλά και μετά τη Μνηστηροφονία· απαιτείται η παρέμβαση της
Αθηνάς στην τελευταία ραψωδία της Οδύσσειας, για να αποτραπεί εμφύλια
σύρραξη στην Ιθάκη. Τούτο σημαίνει ότι το happy end του έπους είναι μάλλον
διφορούμενο, αν μάλιστα συνυπολογιστεί η προβλεπόμενη δεύτερη αποδημία του
ήρωα, που την έχει προετοιμάσει ήδη εντός της Οδύσσειας η προφητεία του
Τειρεσία.

Περίπλοκη ελέγχεται και η σχέση του Οδυσσέα με την Πηνελόπη. Στον κύκλο του
εξωτερικού νόστου (προτού δηλαδή ο Οδυσσέας πατήσει το πόδι του στην Ιθάκη)
ο ήρωας εμπλέκεται ερωτικά ή συναισθηματικά με τρεις γυναικείες μορφές: σε
χρονογραφική σειρά, με την Κίρκη, την Καλυψώ και τη Ναυσικά· σε αφηγηματική
διαδοχή, με την Καλυψώ, τη Ναυσικά και την Κίρκη. Και οι τρεις αυτές
γυναικείες μορφές (δαιμονικές θεές οι δύο, βασιλική κόρη η άλλη)
μετατρέπονται καθ' οδόν από ανασταλτικούς σε προωθητικούς συντελεστές του
νόστου, σχηματίζοντας έτσι μια τρίβαθμη κλίμακα, η οποία οδηγεί τελικώς τον
Οδυσσέα στην Πηνελόπη.

Εξέχουσες οι τρεις γυναίκες μέσα στην Οδύσσεια, εμφανίζονται και
αποσύρονται στο πρώτο μισό του έπους. Η Κίρκη ανήκει στο εγκιβωτισμένο
αφηγηματικό παρελθόν· η Ναυσικά στο αφηγηματικό παρόν· η Καλυψώ μετέχει
άνισα και στους δύο χρόνους. Η απομόνωση του ήρωα στο νησί της Κίρκης δεν
ξεπερνά τελικώς τον ένα χρόνο· η καθήλωσή του στο νησί της Καλυψώς
υπερβαίνει τα οκτώ χρόνια· η φιλοξενία του στο νησί της Ναυσικάς είναι
μόλις τριήμερη. Στο νησί της Κίρκης ο Οδυσσέας φτάνει μαζί με τους εταίρους
του. Στα άλλα δύο ύστερα από προηγούμενο συντριπτικό ναυάγιο: μεταξύ
Θρινακίας και Ωγυγίας το ένα· μεταξύ Ωγυγίας και Σχερίας το άλλο.

Η ξωθιά Καλυψώ, η φαρμακός Κίρκη, η αδάμαστη παρθένα Ναυσικά, που ευχήθηκε
στο μεταξύ να είχε ταίρι της τον Οδυσσέα, συστήνουν το τρίγωνο των
παρασυζυγικών σχέσεων του ήρωα. Αν συγκριθούν οι σχέσεις αυτές με τις
αντίστοιχες της Ιλιάδας (τη μακροσκοπική της Ελένης με τον Πάρη, τη
μικροσκοπική του Αγαμέμνονα με τη Βρισηίδα, που η πρώτη προκαλεί τον τρωικό
και η δεύτερη τον ιλιαδικό πόλεμο), αποδεικνύονται τελικώς αποδεκτές και
ευάγωγες. Ο ποιητής της Οδύσσειας φαίνεται να ξεπερνά και σε τούτο το
κεφάλαιο παραδοσιακού τύπου απαγορευτικές εντολές· αφήνει τον ήρωά του να
πέσει στο κρεβάτι μιας νύμφης και μιας μάγισσας, να ομολογήσει το θάμβος
του μπροστά στην ομορφιά μιας παρθένας, προτού φτάσει στην Ιθάκη και
πλαγιάσει στην κλίνη της πιστής γυναίκας του. Η ερωτική ωστόσο αυτή
ελευθεριότητα του Οδυσσέα πραγματοποιείται κάθε φορά σε κατάσταση έκτακτης
ανάγκης· θα έλεγε κάποιος πως είναι υποχρεωτική και, ως ένα σημείο,
αναλογεί στους ελιγμούς της Πηνελόπης απέναντι στους μνηστήρες.

Στην επιφάνεια του έπους η Πηνελόπη παραμένει, είκοσι χρόνια ολόκληρα,
αμετακίνητα πιστή· φαντάζει αντίβαρο της άπιστης Ελένης και της
ανδροφονικής Κλυταιμνήστρας. Στο υπέδαφος όμως της Οδύσσειας η Πηνελόπη
γίνεται κατά κάποιον τρόπο και ερωτικά διφορούμενη: ανέχεται την παρουσία
των μνηστήρων στο παλάτι, γεγονός που προκαλεί και τη μομφή του Τηλεμάχου·
έστω μέσα στη μαύρη απελπισία της για τον οριστικό, όπως πιστεύει, χαμό του
Οδυσσέα, δεν αποκλείει δεύτερο γάμο με κάποιον από τους μνηστήρες της. Τον
αναβάλλει όσο μπορεί· στο τέλος όμως, με τη συναίνεση και του αδιάγνωστου
ακόμη νόμιμου άντρα της, τον προκαλεί, επινοώντας το άθλημα της τοξοθεσίας,
κυριολεκτικώς στο παρά πέντε. Αυτό το άθλημα βεβαίως θα οδηγήσει στην
αποκάλυψη του Οδυσσέα, στην πράξη της μνηστηροφονίας, εφεξής στον
αναγνωρισμό του ήρωα από τη γυναίκα του και στην ερωτική τους συγκοίμηση.

Υπάρχουν και άλλα παρόμοια στοιχεία μέσα στην Οδύσσεια τα οποία καθιστούν
την Πηνελόπη, αναλογικώς προς τον Οδυσσέα, πολύτροπη· και είναι πιθανό, αν
όχι βέβαιο, πως το λογοτυπικό επίθετο περίφρων, που συνοδεύει σταθερά το
όνομά της, παραπέμπει όχι τόσο στην αδέκαστη φρόνησή της όσο στο ευέλικτο
μυαλό της.

Τούτο σημαίνει ότι το ζεύγος «Οδυσσέας-Πηνελόπη» δεν είναι, όπως φαίνεται
σε πρώτη ματιά, τόσο ετεροβαρές: ενεργητικός και ελευθέριος ερωτικά ο
άντρας· παθητική και απόλυτα έμπιστη η γυναίκα. Πρόκειται για ισόρροπη
μάλλον συζυγία και σε τούτο το κεφάλαιο. Η διαφορά ανάμεσα στην Πηνελόπη
και στην Ελένη, ή και στην Κλυταιμνήστρα, βρίσκεται αλλού· αυτή τιθασεύει
τα διαθέσιμα πάθη της, ενώ εκείνες τα άφησαν ατιθάσευτα. Σε τούτο το σημείο
λίγο πολύ συμφωνεί η Πηνελόπη με τον Οδυσσέα· ο οποίος αισθάνεται πως
πρέπει να περάσει μέσα από τις ερωτικές συμπληγάδες της Κίρκης, της Καλυψώς
και της Ναυσικάς για να βρεθεί στην αγκάλη της νόμιμης γυναίκας του.

Αν η Οδύσσεια μοιάζει με ενάρετο παραμύθι στην επιφάνειά της, στο βάθος
όμως μελετά με τόλμη την ερωτική παθολογία· συμφιλιώνοντας τις
παρασυζυγικές εκτροπές με τη συζυγική τροπή. Ζητούμενο είναι να βρεθεί
τρόπος ευάγωγος που ευνοεί το πέρασμα από τις πρώτες στη δεύτερη. Τέλος
καλό, όλα καλά.

</TEXT>
