<CC>

Σ. ΑΛΑΧΙΩΤΗΣ
ΤΟ ΒΗΜΑ, 05-04-1998
Κωδικός άρθρου: B12475B041
</CC>

<TITLE>

                    Η μιτοχονδριακή θεωρία της γήρανσης

</TITLE>

<TEXT>

Ο ΑΝΘΡΩΠΟΣ είναι το μόνο είδος που έχει αυτογνωσία και γνωρίζει ότι θα
πεθάνει. Γι' αυτό έχει μεγάλο ενδιαφέρον να μάθει γιατί γερνάει και πώς
μπορεί να αναχαιτίσει αυτή την πορεία. Το πρόβλημα όμως της γήρανσης είναι
πολύ περίπλοκο· γι' αυτό πριν από μερικές δεκαετίες υπήρχαν πάνω από 50
θεωρίες για τα γηρατειά. Και όσο πιο πολλές θεωρίες υπάρχουν για ένα
φαινόμενο τόσο λιγότερο κατανοούμε αυτό το φαινόμενο. Από τις πολλές
σκέψεις που υπήρχαν για τη βιολογία της γήρανσης, ιδιαίτερη προσοχή έχει
αποσπάσει ο ρόλος της γενετικής των μιτοχονδρίων. Ο ρόλος των γονιδίων
γενικότερα στον καθορισμό της διάρκειας ζωής είναι περίπλοκος και
παράδοξος. Γιατί, αν και η κληρονομησιμότητα της διάρκειας ζωής είναι
σχετικά μικρή, υπάρχουν μερικές γενετικές αλλαγές που τροποποιούν σημαντικά
αυτόν τον χρόνο. Εκτός όμως από τον γενετικό οπλισμό ενός ατόμου, η συμβολή
περιβαλλοντικών παραγόντων στη γήρανση είναι επίσης πολύ μεγάλη.

Και ενώ δεν έχουν διαλευκανθεί οι μοριακοί μηχανισμοί ούτε των γενετικών
ούτε των περιβαλλοντικών παραγόντων που συμβάλλουν στον έλεγχο της
διαδικασίας της γήρανσης, είναι γνωστό ότι το μιτοχονδριακό DNA αποτελεί
ένα τέτοιο σπουδαίο γενετικό στοιχείο. Γιατί η αστάθεια του μιτοχονδριακού
DNA (από την ύπαρξη μεταθετών γενετικών στοιχείων) οδηγεί στη δυσλειτουργία
του μιτοχονδρίου και στην αύξηση του οξειδωτικού στρες, με αποτέλεσμα την
απόκλιση από τη φυσιολογική παραγωγή κυτταρικής ενέργειας. Η απόκλιση αυτή
εξαρτάται από διάφορους παράγοντες, που επενεργούν σε ανθρώπους οι οποίοι
ξεκίνησαν τη ζωή τους με υγιή, φυσιολογικά, μιτοχονδριακά και πυρηνικά
γονίδια. Ενας τέτοιος παράγοντας είναι η μακρόχρονη έκθεση σε ορισμένες
περιβαλλοντικές τοξίνες οι οποίες συνήθως προκαλούν αναστολή της
λειτουργίας των μιτοχονδρίων. Αλλος παράγοντας είναι η συσσώρευση σωματικών
μιτοχονδριακών μεταλλάξεων.

Σύμφωνα λοιπόν με τη μιτοχονδριακή θεωρία της γήρανσης, όσο ζούμε και
συνθέτουμε στα μιτοχόνδριά μας τριφωσφορική αδενοσίνη (ΑΤΡ) για την
παραγωγή ενέργειας, όπως είπαμε σε προηγούμενη επικοινωνία μας,
δημιουργούνται και ελεύθερες ρίζες, χημικά μόρια έντονης δυνατότητας για
βιοχημικές αντιδράσεις στο κύτταρο. Τα μόρια αυτά προσβάλλουν τα
μιτοχόνδρια και προκαλούν τυχαίες μιτοχονδριακές μεταλλάξεις, μερικές από
τις οποίες μπορεί να επηρεάσουν τον μηχανισμό παραγωγής ενέργειας σε έναν ή
περισσότερους ιστούς ατόμων, αν αυτά ζουν πολύ. Η μείωση της απαιτούμενης
κυτταρικής ενέργειας, είτε αυτή προέρχεται από τη μιτοχονδριακή αναστολή
είτε από τις μιτοχονδριακές μεταλλάξεις, θα μπορούσε να προκαλέσει κοινά
συμπτώματα, όπως μείωση της μνήμης, της ακοής, της όρασης και της
γενικότερης κατάστασης της υγείας.

Η μιτοχονδριακή θεωρία της γήρανσης ενισχύεται από παρατηρήσεις, σύμφωνα με
τις οποίες η απόκλιση από τη φυσιολογική παραγωγή ενέργειας σχετίζεται με
την αύξηση μιτοχονδριακών μεταλλάξεων σε διάφορους ιστούς όσο αυξάνεται η
ηλικία. Η μείωση με την ηλικία της δραστηριότητας του μηχανισμού παραγωγής
ενέργειας, δηλαδή της λεγομένης αναπνευστικής αλυσίδας, στον εγκέφαλο,
στους σκελετικούς μυς, στην καρδιά και στο συκώτι, έχει συσχετισθεί με την
αύξηση μεταλλάξεων-αναδιατάξεων του μιτοχονδριακού DNA σε πολλούς ιστούς,
στους περισσότερους από αυτούς που προαναφέραμε. Οι μεταλλάξεις αυτές, που
μπορεί να είναι και σημειακές, όχι δηλαδή αναδιατάξεις, ανιχνεύονται πριν
από τα 30-40 χρόνια· και μετά αυξάνονται εκθετικά. Στην προηγούμενη
επικοινωνία μας ήδη μιλήσαμε για μιτοχονδριακές μεταλλάξεις που επηρεάζουν
εκφυλιστικές ασθένειες, όπως η χορεία του Χάντινγκτον, η νόσος Αλτσχάιμερ,
ακόμη και ο σακχαρώδης διαβήτης, ενώ το ίδιο και στην περίπτωση επιτάχυνσης
της δυσλειτουργίας της καρδιάς, σε όσους πάσχουν από αρτηριοσκλήρυνση.
Ετσι, στην περίπτωση της ισχαιμίας, η επαναφορά του αίματος συνοδεύεται με
μεγάλες ποσότητες ελεύθερων ριζών, οι οποίες προκαλούν γενετικές ζημιές στο
μιτοχονδριακό DNA, αλλά και αποικοδόμηση ορισμένων πρωτεϊνών και λιπιδίων.

Αλλες μελέτες έχουν δείξει ότι οι συνθήκες που επιταχύνουν τη δημιουργία
μιτοχονδριακών μεταλλάξεων επιταχύνουν και τη γήρανση. Π.χ., τρωκτικά τα
οποία αναπτύσσονται με ελεγχόμενο διαιτολόγιο παραμένουν υγιή και ζουν
περισσότερο σε σχέση με άλλα που τρέφονται πολύ και ελεύθερα. Η θερμιδική
αυτή άποψη βασίζεται στο γεγονός ότι τα μακροβιότερα άτομα που τρέφονταν
λιγότερο παρήγαν λιγότερες ελεύθερες ρίζες και ενσωμάτωναν λιγότερες
μιτοχονδριακές μεταλλάξεις, πάντα σε σχέση με τα άλλα άτομα που τρέφονταν
χωρίς περιορισμούς.

­ Πρέπει να κόψεις το πολύ φαγητό, Αρη. Θα γεράσεις γρήγορα, είπε
πειρακτικά ο Σωκράτης μόλις τελείωσε το μάθημα.

­ Μα και συ που καπνίζεις το ίδιο θα πάθεις, απάντησε ο ευτραφής Αρης.

­ Και μ' εμένα που μ' αρέσει το κρασί, τι θα γίνει; Κι εγώ θα γεράσω δηλαδή
νωρίς;, συμπλήρωσε ο Κρίτων.

Τελικά όλα έχουν το τίμημά τους. Εκείνο που μας μένει είναι να
ελαχιστοποιήσουμε αυτό το τίμημα, ο καθένας με τον τρόπο του, συμπλήρωσε ο
καθηγητής που άκουσε τα πειράγματα στον διάδρομο και άναψε ένα τσιγάρο
φεύγοντας και μονολογώντας για την κακή συνήθειά του, την οποία προσπαθούσε
να αποτινάξει.

</TEXT>
