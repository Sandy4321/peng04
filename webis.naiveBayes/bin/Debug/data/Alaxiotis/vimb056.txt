<CC>

Σ. ΑΛΑΧΙΩΤΗΣ
ΤΟ ΒΗΜΑ, 22-02-1998
Κωδικός άρθρου: B12469B112
</CC>

<TITLE>

                      Η Γενετική και οι επίδοξοι θεοί

  Με αφορμή τη διαμάχη για την «κλωνοποίηση του ανθρώπου» και το «ελιξίριο
   της νεότητας» ο Στ. Ν. Αλαχιώτης τονίζει ότι πρέπει να αποκατασταθεί η
αλήθεια και να αποδοθούν τα του Καίσαρος τω Καίσαρι και τα του Θεού τω Θεώ

 </TITLE>

<TEXT>

Η καλπάζουσα πρόοδος στον χώρο της Γενετικής κορυφώθηκε τελευταία με
επιτεύγματα που προσεγγίζουν το άμεσο ενδιαφέρον της κοινής γνώμης. Και,
όπως γίνεται συνήθως σε τέτοιες περιπτώσεις, άλλοι βρίσκονται από τη μια
μεριά του λόφου και άλλοι από την άλλη μεριά. Η «κλωνοποίηση του ανθρώπου»
και το «ελιξίριο της νεότητας» βλασφήμησαν και δόξασαν ταυτόχρονα τη
Γενετική. Η ανθρωπότητα βρέθηκε την ίδια στιγμή στο έρεβος και στο
βασίλειο· σήκωσε τα μάτια τής φαντασίας ψηλά και τρόμαξε. Η Γενετική
ενοχοποιήθηκε ως η επιστήμη της καταστροφής αλλά ανακηρύχθηκε και ως η
επιστήμη της σωτηρίας του ανθρώπου.

Τα ανάμεικτα αυτά συναισθήματα και οι συγκεχυμένες φαντασιώσεις και
προοπτικές αντανακλούν τη μεταβατικότητα αλλά και τη ρευστότητα των
τεκταινομένων στα εργαστήρια της Γενετικής. Η δυϊκή αυτή αντιμετώπιση από
την κοινωνία δεν είναι τυχαία. Είναι το αποτέλεσμα μιας ελλιπούς
πληροφόρησης, η οποία είναι δύσκολο από τη φύση της να φθάσει στο πλατύ
κοινό, με αποτέλεσμα την αποσπασματικότητα στην αντίληψη και τον διχασμό
στην κρίση. Για άλλους η Γενετική πρέπει να καθήσει στο εδώλιο του
κατηγορουμένου και για άλλους στο βάθρο του νικητή. Πολλοί θα αναρωτηθούν
αν θα πρέπει να χειροκροτήσουν την πρόοδο ή τον ρομαντισμό, αν θα πρέπει να
επιμείνει ο άνθρωπος στη βαθύτερη κατανόηση της βιολογικής του αυτογνωσίας
ή αν θα πρέπει να αφήσει τη φύση με τις βραδείες διαδικασίες της να τον
οδηγεί.

Πολλά τα διλήμματα ή καλύτερα τα ψευτοδιλήμματα που πάντα συνοδεύουν τον
βηματισμό της προόδου. Και ήδη από την αρχαιότητα παρατηρούνταν αυτός ο
δυϊσμός. Ετσι ο Πλάτων π.χ. υποστήριζε ότι η γνώση δεν πρέπει να φθάνει ως
την κοινή γνώμη, ενώ ο Αριστοτέλης υπεράσπιζε ακριβώς την αντίθετη άποψη,
λέγοντας ότι η γνώση πρέπει να αποσκοπεί στο κοινό καλό και να ελέγχεται
από τους πολίτες. Πιο κοντά στην εποχή μας, η κατασκευή της ατομικής βόμβας
από τον Οπεγχάιμερ που τον ανάγκασε να δηλώσει ότι αν είσαι επιστήμονας,
είναι καλό να γνωρίζεις πώς λειτουργεί ο κόσμος. Και επειδή η αλήθεια δεν
είναι ούτε μαύρη ούτε άσπρη, δεν χρειάζεται να είναι κανείς σοφός για να
υποστηρίξει την άποψη ότι η γνώση είναι καλό από κάθε άποψη, ότι η επιστήμη
εξανθρωπίζει τον άνθρωπο και τον κάνει υπερήφανο και ότι «επιστήμη
χωριζομένη αρετής πανουργία φαίνεται».

Η Γενετική, που πρωταγωνιστεί σήμερα και ίσως καταγραφεί από τους
ιστορικούς ως το σοβαρότερο γεγονός του αιώνα μας, υπερβαίνοντας ακόμη και
τους δύο παγκόσμιους πολέμους, την αναδιάταξη των κρατών, την πτώση του
Τείχους του Βερολίνου και μαζί του του υπαρκτού σοσιαλισμού, έχει βρεθεί
αναπόφευκτα στο στόχαστρο μιας παγκόσμιας κριτικής. Επηρεασμένη, όπως όλες
οι επιστήμες, από το φιλοσοφικό ρεύμα του θετικισμού, που θεοποιεί την
εμπειρία και την αποσπασματικότητα και υποκαθιστά την ποιότητα με την
ποσότητα, αγωνίζεται, καθώς ολοκληρώνεται, να απεγκλωβιστεί από αυτό το
πλαίσιο και να προυσιασθεί ως μια ολιστική πρόταση που απαντά σε αμέτρητα
ερωτήματα και αγωνίες του ανθρώπου που έχουν να κάνουν με το παρελθόν του,
το παρόν και το μέλλον του, με την ύπαρξή του και την αυτογνωσία του.

Και επειδή η μεθοδολογία της Γενετικής βασίζεται στην ποικιλότητα,
ενοχοποιείται ως η επιστήμη της διαφοράς και υπεύθυνη για κάθε σφάλμα και
κάθε ελάττωμα του ανθρώπου, ενώ ο στόχος της είναι ακριβώς αντίθετος,
ενωτικός και ολιστικός, καθώς υποστηρίζει αποδεικνύοντας την ενότητα της
ζωής, το ενιαίο του γενετικού κώδικα για όλα τα είδη και τα πλάσματα του
πλανήτη μας. Εχει χρησιμοποιηθεί από πανούργους αποσπασματικά για να
δικαιολογήσει τα αδικαιολόγητα, για να τεκμηριώσει δήθεν τον ρατσισμό και
να δυσφημήσει την Ευγονική, για να αναγάγει τον άνθρωπο σε
κοινωνιοβιολογικό επίπεδο, σε ένα επίπεδο δηλαδή λειτουργίας των κοινωνιών
άλλων ζωικών ειδών. Την οδήγησαν σε έναν χυδαίο γενετικό υπερκαθορισμό και
κληρονομισμό των πάντων, εκμηδενίζοντας την περιβαλλοντική παράμετρο.

Στις ημέρες μας αναδείχθηκε επικίνδυνα η υπεροψία και η αλαζονεία κάποιων
επίδοξων θεών και γι' αυτό η Γενετική εισέπραξε τον προβληματισμό της
κοινής γνώμης, η οποία βρέθηκε να αμφισβητεί ό,τι θετικό έχει προσφέρει
αυτή η επιστήμη. Πρέπει λοιπόν να αποκατασταθεί η αλήθεια και να αποδοθούν
τα του Καίσαρος τω Καίσαρι και τα του Θεού τω Θεώ. Γιατί η Γενετική είναι η
ελπίδα της ανθρωπότητας, καθώς μέσα από τον ντετερμινιστικό αναγωγισμό
προσεγγίζει την κατανόηση της ζωής και τη βιολογική μας αυτογνωσία στο πιο
βασικό και πιο αποτελεσματικό επίπεδο. Η εκρηκτική πρόοδος σε ποικίλα
μέτωπα γεμίζει τον άνθρωπο αισιοδοξία και τον απαλλάσσει σιγά σιγά από
αδυναμίες, ισχυροποιώντας τον να αντιμετωπίσει τις κακοτοπιές στο μεγάλο
ταξίδι της ζωής.

Η χαρτογράφηση του ανθρώπινου γονιδιώματος και η επερχόμενη γενετική
θεραπεία θα χρησιμοποιηθούν τελικά με τον σοφότερο τρόπο και θα απαλύνουν
τον ανθρώπινο πόνο, η πρόοδος στην τεχνητή γονιμοποίηση, στις
μεταμοσχεύσεις, στις ανακαλύψεις νέας γενιάς φαρμάκων που σχετίζονται με τη
γονιδιακή δράση, η νέα διαγνωστική και θεραπευτική συλλογιστική, η
αντιμετώπιση της μάστιγας του αιώνα, του AIDS, αλλά και των καρκίνων και
πολλών άλλων γενετικών ασθενειών, τα διαγενετικά ζώα που θα αντικαταστήσουν
αρκετές φαρμακοβιομηχανίες, καθώς πλήθος από φθηνά φάρμακα θα παράγεται σε
αγροκτήματα, τα γενετικά τροποποιημένα φυτά και ζώα που, όταν
χρησιμοποιηθούν με την απαραίτητη προσοχή, θα ανακουφίσουν την ανθρώπινη
φτώχεια, η κλωνοποίηση στον βαθμό που θα χρησιμοποιηθεί για να κατανοήσουμε
την παθογένεση και τη θεραπεία γενετικών ασθενειών, η αναβάθμιση της
ποιότητας ζωής και η μακροημέρευση, ο έλεγχος της χλωρίδας και της πανίδας
που απειλείται με αφανισμό και πολλά άλλα επιτεύγματα, όλα των τελευταίων
δεκαετιών, θα περάσουν γρήγορα από το κόσκινο της ορθής εφαρμογής για το
καλό της ανθρωπότητας.

Γιατί ο άνθρωπος ο σοφός εύκολα μπορεί να απομονώσει τον αμετροεπή,
φιλόδοξο, υπερόπτη και αλαζόνα επίδοξο δαίμονα, που θα θελήσει να ανατρέψει
το μεγαλείο του ανθρώπου, υποβιβάζοντάς τον σε ένα γενετικά σχεδιασμένο
προϊόν. Οι αντιστάσεις της κοινωνίας είναι ακατανίκητες και η απομόνωση των
ταραχοποιών εύκολη υπόθεση. Οι όποιοι θόρυβοι που συνοδεύουν την κάθε
πρόοδο θα χάνονται στον ορίζοντα, καθώς το τρένο της ζωής θα συνεχίζει με
επιτυχία το αέναο ταξίδι του, αναδεικνύοντας πρωτόγνωρα και παραδεισένια
τοπία, τα οποία θα εισπράττουν το χειροκρότημά μας. Γιατί δεν μπορούμε να
αναπολούμε τον ευγενή άγριο του Ρουσό ή τη χρυσή εποχή της ελληνικής
μυθολογίας και να αναζητούμε τη λιποταξία στο παρελθόν.

</TEXT>
