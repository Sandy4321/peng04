<CC>

Σ. ΑΛΑΧΙΩΤΗΣ
ΤΟ ΒΗΜΑ, 18-01-1998
Κωδικός άρθρου: B12464B131
</CC>

<TITLE>

                                 ΓΕΝΕΤΙΚΗ

                            Το AIDS υπό διωγμόν

</TITLE>

<TEXT>

Είχαν καταλαγιάσει για τα καλά οι έγνοιες της καθημερινότητας, καθώς οι
πρόσφατες χριστουγεννιάτιες γιορτές έβρισκαν την όμορφη παρέα μακριά από
την αρένα της επαγγελματικής πάλης. Η ηρεμία και η χαλάρωση για αρκετές
ημέρες άρχισαν να γίνονται κουραστικές. Και μέσα στην ήσυχη αίθουσα του
ξενοδοχείου μιας επαρχιακής γραφικής πόλης ξεπρόβαλε δειλά δειλά η
αναζήτηση για σοβαρές συζητήσεις και πνευματικές ανατάσεις.

­ «Τρομερό αυτό που διάβασα σε ένα άρθρο, στο "Βήμα"» ξεστόμισε χαλαρά ο
Ιων, ο βιολόγος, που πάντα του άρεσε να μαθαίνει καινούργια πράγματα.

Ο Κρίτων και ο Φίλων βομβάρδισαν με την αφυπνισμένη ματιά τους αυτόματα τον
φίλο τους και στον ίδιο τόνο τον ρώτησαν με πολύ ενδιαφέρον.

­ «Για ποιο πράγμα μιλάς;»

­ «Για το AIDS. Γι' αυτήν την προσπάθεια, η οποία γίνεται από ειδικούς
επιστήμονες, να μάθουμε τι είναι αυτό που μερικούς ανθρώπους τους κάνει
ανθεκτικούς και δεν μολύνονται ποτέ. Για τη CCR5πρωτεΐνη, η οποία βοηθά ως
υποδοχέας τον ιό που προκαλεί το AIDS, τον HIV, να μπει στο κύτταρο και να
το μολύνει, και η οποία, όταν προέρχεται από μεταλλαγμένο αλληλόμορφο
γονίδιο, τότε δεν διευκολύνει τον ιό να προσδεθεί σε αυτήν και να
μεταφερθεί μέσα στο κύτταρο. Τρομερό σας λέω! Γιατί, αν μπορούσε να
αδρανοποιηθεί η πρωτεΐνη αυτή στα άτομα που έχουν τη φυσιολογική της μορφή,
δεν θα μολυνόταν ποτέ και το AIDS θα είχε νικηθεί οριστικά».

Ο Κρίτων, ο γεωπόνος, ρώτησε αμέσως με ιδιαίτερο ενδιαφέρον, ίσως και
εξαιτίας της «άτακτης ζωής» του, αν αυτό το εύρημα αφορά μεγάλο δείγμα και
αν έχει επιβεβαιωθεί σε αρκετές περιπτώσεις.

Τον λόγο άρπαξε ο Φίλων, ο γιατρός:

­ «Ακούστε, η καινούργια αυτή προσπάθεια γίνεται εξετάζοντας και μελετώντας
άτομα υψηλού κινδύνου. Π.χ. δύο ομοφυλόφιλοι, που δεν είχαν προσβληθεί από
τον ιό που προκαλεί το AIDS, είχαν το μεταλλαγμένο αλληλόμορφο γονίδιο για
τη CCRk|5k | πρωτεΐνη. Το γονίδιο αυτό έχει χάσει 32 νουκλεοτίδια και είναι
ελλειμματικό. Οι δύο ομοφυλόφιλοι ήταν λοιπόν ομοζυγωματικοί για το
μεταλλαγμένο γονίδιο. Κάτι τέτοιο δεν βρέθηκε σε κανένα από τα περίπου
1.000 μολυσμένα άτομα. Βέβαια μόνο το 20% των ανθεκτικών ατόμων έχει σε
ομοζυγωτία το μεταλλαγμένο αλληλόμορφο γονίδιο για τη CCRk|5k|| πρωτεΐνη.
Το υπόλοιπο δείγμα, το 80%, που είναι ανθεκτικό στο AIDS, θα πρέπει να έχει
άλλους γενετικούς παράγοντες που προκαλούν ανθεκτικότητα· ίσως και ένα
μέρος από αυτό το ποσοστό να οφείλεται ακόμη και σε μη γενετικούς
παράγοντες».

­ «Κι αν ένα άτομο είναι ετεροζυγωτικό, δηλαδή έχει το ένα του γονίδιο
φυσιολογικό και το άλλο μεταλλαγμένο, τι γίνεται;» ρώτησε πάλι ο Κρίτων.

­ «Από ό,τι έχω διαβάσει, υπάρχει μια καθυστέρηση δύο - τριών χρόνων στην
εκδήλωση της νόσου μετά τη μόλυνση» απάντησε γρήγορα ο Ιων, που φάνηκε σαν
να του έπαιρναν το παιχνίδι, που αυτός άρχισε· και συνέχισε: «Ο ρυθμός με
τον οποίο εκδηλώνεται η ασθένεια εξαρτάται και από τη δυναμική του
ανοσοποιητικού συστήματος, όπως επίσης και από την ταυτόχρονη μόλυνση με
άλλους ιούς, που η παρουσία τους οδηγεί στην παραγωγή ορισμένων ουσιών, που
λέγονται κυτταροκίνες, μερικές από τις οποίες υποβοηθούν τον HIV να μπει
στο κύτταρο και να πολλαπλασιαστεί».

Ο Κρίτων, ο ανήσυχος και γεμάτος περιέργεια, ξαναρώτησε τον Φίλωνα και τον
Ιωνα αν εκτός από τη CCR5πρωτεΐνη γνώριζαν και κάτι άλλο σχετικό, θέλοντας
προφανώς να τους στριμώξει.

­ «Βεβαίως» λέει πάλι ο Ιων. «Μια ερευνητική ομάδα απομόνωσε και
ταυτοποίησε μιαν άλλη μετάλλαξη, το CCR2Β γονίδιο, το οποίο σε
ετεροζυγωτική μορφή (μια μόνο δόση) καθυστερεί την εκδήλωση της ασθένειας
δύο - τρία χρόνια, όπως και η CCR5 πρωτεΐνη».

­ «Δηλαδή, θα μπορούσαμε να είμαστε κοντά σε ένα σενάριο θεραπείας πια,
αφού γνωρίζουμε τόσο πολλά για τη συμπεριφορά του ιού που προκαλεί το AIDS
και τους μηχανισμούς με τους οποίους εισέρχεται στο κύτταρο» συμπέρανε πάλι
ο Κρίτων. «Αν επομένως μπλοκάρουμε αυτούς τους μηχανισμούς, ο ιός
αδρανοποιείται».

­ «Ναι, έχει ένα μεγάλο παράθυρο ελπίδας» ανταποκρίνεται ο Φίλων. «Αλλά
είναι ακόμη δύσκολο να παραβιάσουμε και την πόρτα. Γιατί υπάρχει μεγάλος
σκεπτικισμός, αφού δεν ξέρουμε τι άλλο προσφέρει στο ανοσοποιητικό σύστημα
η CCR5πρωτεΐνη ή άλλες παρόμοιες. Βέβαια, άτομα ανθεκτικά στο AIDS δεν
έχουν φυσιολογική CCR5πρωτεΐνη και όμως δεν έχει παρατηρηθεί καμία επίπτωση
στο ανοσοποιητικό τους. Γι' αυτό και υπάρχει η σκέψη να δημιουργηθούν
διαμέσου της Γενετικής Μηχανικής μακροφάγα κύτταρα με νέα γονίδια, τα οποία
να εμποδίζουν τη σύνθεση της CCRk|5k |ή να την εμποδίζουν να δρα ως
υποδοχέας του ιού. Μια άλλη σκέψη αφορά την καταστροφή των μολυσμένων με
AIDS αιμοκυττάρων με χημειοθεραπεία και τη μεταμόσχευση κυττάρων του μυελού
των οστών, τα οποία να προέρχονται από άτομα ομοζυγωτικά για το
μεταλλαγμένο γονίδιο που παράγει την ελλειμματική πρωτεΐνη CCR5. Και εδώ
όμως υπάρχει ο φόβος απόρριψης του μοσχεύματος και ο κίνδυνος είναι ορατός.
Γι' αυτό, εκείνο που αποστάζουμε ως τώρα είναι ότι επιταχύνεται ραγδαία ο
βηματισμός καταπολέμησης του ιού που προκαλεί το AIDS, χωρίς να είμαστε
ακόμη πανέτοιμοι για να καταλάβουμε το οχυρό».

­ «Ωραία, έστω και έτσι, πρέπει να είμαστε πολύ ικανοποιημένοι, αφού τώρα
πια έχουμε εκσυγχρονίσει το οπλοστάσιό μας και το έχουμε κάνει γενετικό,
που είναι πιο αποτελεσματικό και πιο βασικό» λέει πάλι ο Κρίτων. «Αλλά έχω
κι άλλες απορίες, παιδιά. Πώς γίνεται αυτό το μεταλλαγμένο και σωτήριο
αλληλόμορφο να μη βρίσκεται καθόλου στην Αφρική;».

Αρπαξε την απάντηση ο Ιων για να δώσει μιαν εξήγηση: «Κοιτάτε. Η κατανομή
αυτού του ελλειμματικού, αλλά σωτήριου, αλληλόμορφου είναι όντως περίεργη,
καθώς δεν εντοπίζεται στην Αφρική (0%) και στην Ανατολική Ασία (0%), ενώ
είναι σπάνιο στους Αφρικανοαμερικανούς (1,7%) και σε προνομιακή συχνότητα
στους Καυκάσιους (Ευρωπαίους και Αμερικανούς), 10% - 11%. Η πλήρης απουσία
του από την Αφρική, όπου σαρώνει το AIDS, σημαίνει πιθανότατα ότι το
γονίδιο αυτό προήλθε από μετάλλαξη μετά την πρώτη μετανάστευση του ανθρώπου
από την Αφρική (πριν από περίπου 130.000 - 200.000 χρόνια)».

Η σχετικά υψηλή του συχνότητα στους Καυκάσιους πιθανόν να σημαίνει ότι μετά
την προέλευση αυτού του γονιδίου εκτός Αφρικής εμφανίστηκε κάποια μεγάλη
καταστροφή (επιδημία), στην οποία οι φορείς αυτού του γονιδίου είχαν μεγάλο
πλεονέκτημα επιβίωσης. Μάλιστα, χρησιμοποιώντας γενετικές μεθόδους
χρονολόγησης της καταστροφής, υπολογίζεται ότι αυτή πρέπει να έγινε όχι
νωρίτερα από 1.200 χρόνια πριν ούτε αργότερα από 4.300 χρόνια πριν. Γι'
αυτό ο HIV δεν είναι αυτός καθαυτός ένοχος, επειδή εξαπλώθηκε τα τελευταία
20 χρόνια. Αντίθετα, θα πρέπει να υπήρξε στο παρελθόν πάλι έκρηξη επιδημίας
του HIV, χωρίς βέβαια να υπάρχει απόδειξη για αυτό».

Οι τρεις φίλοι ικανοποίησαν με αυτήν την κουβέντα και την πνευματική τους
διάσταση. Αυτοεπιβεβαιώθηκαν ότι ήταν μέσα στα πράγματα και αυτό τους
γέμισε αγαλλίαση. Μόνο ο Κρίτων, ο «άτακτος», ανανέωσε τις ανησυχίες του.
Υποσχέθηκε όμως στον εαυτό του ότι παλικαριά είναι η προσοχή, ο
αυτοσεβασμός και ο αυτοέλεγχος. Γιατί το πρόβλημα είναι ατομικό, είναι
προσωπικό και από τις περιπτώσεις εκείνες που δεν μπορείς να καταγγείλεις
τον πρόεδρο του συνδικάτου σου ή τον Πρωθυπουργό. Να και μια φορά που το
«Εγώ» έχει τη σημασία του.

</TEXT>
