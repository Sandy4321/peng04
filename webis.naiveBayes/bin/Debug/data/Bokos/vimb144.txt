<CC>

Γ. ΒΩΚΟΣ
ΤΟ ΒΗΜΑ, 28-06-1998
Κωδικός άρθρου: B12487B111
</CC>

<TITLE>

                        Ελευθερία και μισαλλοδοξία

 Με σημείο αναφοράς τη «Θεολογικο-πολιτική Πραγματεία» του Σπινόζα, ο Γερ.
      Βώκος επισημαίνει τους κινδύνους που συνεπάγεται για την ίδια τη
       θρησκευτική πίστη η μετατροπή των λειτουργημάτων σε αξιώματα

 </TITLE>

<TEXT>

Η «Θεολογικο-πολιτική Πραγματεία» δεν χρειάστηκε διαφήμιση για να
αποτελέσει εκδοτική επιτυχία· παρ' όλο που το βιβλίο κυκλοφόρησε ανώνυμα το
1670, το έργο αποδόθηκε αμέσως στον Σπινόζα, χάρη σε εκείνη την
καταπληκτική ικανότητα που έχουν οι άνθρωποι της μνησικακίας και του φθόνου
να αναγνωρίζουν αμέσως τον πραγματικό τους αντίπαλο και να μεριμνούν
μεθοδικά για την εξόντωσή του. Το βιβλίο κατακρίθηκε με τόσο τυφλή
βιαιότητα, ώστε νηφάλιοι ιστορικοί, όπως ο γερμανός Freudenthal,
αναγκάστηκαν να κάνουν λόγο για «θεολογική μανία», υποστηρίζοντας ότι «μόνο
τα θηρία, αν ήταν ικανά να κάνουν θεολογική πολεμική, θα χρησιμοποιούσαν
τις λέξεις που μεταχειρίζονταν οι αντίπαλοι του Σπινόζα εναντίον του».

Για άλλους, το «μολυσμένο αυτό βιβλίο έπρεπε να εκτεθεί στον θυμό του Θεού
και των ανθρώπων»· άλλοι στρέφονταν προσωπικά εναντίον του συγγραφέα, στον
οποίο έβλεπαν ένα πραγματικό τέρας, σαν αυτά που περιγράφει η Αποκάλυψη·
για τους περισσότερους, τέλος, ο Σπινόζα δεν ήταν τίποτε λιγότερο από την
«ενσάρκωση του ίδιου του Σατανά». Στο σύνολό τους όμως οι αντίπαλοι του
φιλοσόφου δοκιμάζουν να μετατρέψουν τη θεωρητική συζήτηση σε διωγμό και να
στιγματίσουν τη διαφορετική γνώμη ως ποινικό αδίκημα. Απαιτούν λοιπόν από
τις αρχές, σε ένα κείμενο που έχει διαχρονική ισχύ και μοιάζει λίγο με
αιώνια αξία, την καταδίκη του συγγραφέα: «Η ειρήνη και η ασφάλεια του
κράτους υπονομεύονται όταν κάθε είδους πλάνη διακηρύσσεται, διδάσκεται και
διαδίδεται. Οι αρχές έχουν την υποχρέωση να υπερασπίσουν το κράτος και να
υπερασπίσουν τους καλούς πολίτες με όλους τους τρόπους, στρεφόμενες
εναντίον εκείνων που διαφθείρουν τον λαό».

Η αλήθεια είναι ότι ήδη στον πρόλογο της «Θεολογικο-πολιτικής Πραγματείας»,
ο Σπινόζα σημάδεψε κατευθείαν τους αντιπάλους του, φροντίζοντας κάθε φορά
να αποκαλύψει τα απλά αλλά στέρεα και αποτελεσματικά ελατήρια των σκέψεων
και των πράξεών τους. Ξεκινώντας από τη γενική παρατήρηση ότι οι άνθρωποι
αιωρούνται συνεχώς ανάμεσα στην ελπίδα και στον φόβο, διαπιστώνει ότι υπό
το κράτος του φόβου είναι φυσικό οι άνθρωποι να υποτάσσονται στη
δεισιδαιμονία και στις προκαταλήψεις. Τούτες εδώ όμως δεν είναι σταθερές,
γιατί το περιεχόμενό τους είναι μεταβλητό, καθώς εξαρτάται, κάθε φορά, από
τις ψευδαισθήσεις που μας κολακεύουν. Ετσι όσο εύκολο είναι να παγιδευθεί
κανείς στις προκαταλήψεις, άλλο τόσο δύσκολο είναι να μείνει σταθερός σε
μια από αυτές. Στη φυσική αυτή ασυμμετρία βρίσκεται η αιτία των ταραχών και
των πολέμων, γιατί χρειάζεται μεγάλη τέχνη να κυβερνήσεις τους ανθρώπους,
επιλέγοντας κάθε φορά τη σωστή, αν μπορεί κανείς να το πει έτσι,
προκατάληψη.

Με άξονα αναφοράς τον μεταβλητό χαρακτήρα των προκαταλήψεων, ο Σπινόζα
διακρίνει τα πολιτεύματα σε μοναρχίες και δημοκρατίες, με τη μαχητική
πεποίθηση ότι τότε μόνο ένα πολίτευμα είναι δημοκρατικό όταν η ελεύθερη
κρίση δεν υποτάσσεται στις προκαταλήψεις και δεν υπόκειται σε
καταναγκασμούς. Η σπινοζική επιλογή δεν έχει ουτοπικό χαρακτήρα· βρίσκεται,
αντίθετα, αγκυροβολημένη στην ιστορική συγκυρία, γιατί πρότυπό της είναι το
δημοκρατικό πολίτευμα της Ολλανδίας του 17ου αιώνα, στο οποίο ζει,
σκέφτεται και γράφει ο Σπινόζα. Ο φιλόσοφος θεωρεί σπάνια την ευτυχία να
ζει σε μια τέτοια Δημοκρατία, «στην οποία έχει δοθεί στον καθένα η
ελευθερία να κρίνει, καθώς και να τιμά τον Θεό σύμφωνα με την ιδιοσυγκρασία
του και στην οποία όλοι θεωρούν ότι η ελευθερία είναι το πιο ποθητό αγαθό».
Σ' αυτήν την ελευθερία οφείλονται, σύμφωνα με τον Σπινόζα, τόσο η
πραγματική ευλάβεια των πολιτών όσο και η ειρήνη στο Κράτος, οι οποίες,
αντίθετα, κινδυνεύουν με αφανισμό, όταν απειληθούν η ελευθερία της κρίσης
και η ανεξιθρησκία.

Αν ο Σπινόζα αποφασίζει να γράψει τη «Θεολογικο-πολιτική Πραγματεία», είναι
ακριβώς επειδή απειλείται η ελευθερία. Πράγματι πολλοί είναι αυτοί που, υπό
το κράτος μιας «επαίσχυντης ασυδοσίας» ­ όπως γράφει ­, επιχειρούν να
υπονομεύσουν το κύρος των αρχών της πολιτείας οι οποίες εγγυώνται την
ελευθερία. Η πολιτική τους συνίσταται στο να «προσπαθούν, υπό το πρόσχημα
της θρησκείας, να αποσπάσουν την καρδιά του πλήθους από τις πολιτικές
αρχές, πράγμα που θα μας οδηγούσε στην πλήρη υποδούλωση».

Πώς εξηγείται αυτό; Πώς εξηγείται το γεγονός ότι οι άνθρωποι που «διδάσκουν
και ασκούν τη χριστιανική θρησκεία, δηλαδή την αγάπη, τη χαρά, την ειρήνη,
την εγκράτεια και την καλή πίστη», συγκρούονται μεταξύ τους και πολεμούν
τους αντιπάλους τους με τόσο απίστευτη κακοπιστία και τόσο πικρό μίσος; Η
εξήγηση βρίσκεται, σύμφωνα με τον Σπινόζα, στη διάκριση, μέσα στους κόλπους
της Εκκλησίας, λειτουργημάτων και αξιωμάτων· ακριβέστερα, στην προοδευτική
μετατροπή των λειτουργημάτων σε αξιώματα. Διακρίνονται έτσι οι ιερωμένοι
που παραμένουν προσηλωμένοι στο λειτούργημά τους και μεριμνούν για τη
σωτηρία των πιστών, από τους άλλους, που χαρακτηρίζονται από την «άμετρη
όρεξη για τα εκκλησιαστικά αξιώματα, η οποία τους οδηγεί να τοποθετήσουν
στη θέση της αγάπης για τον Θεό τη ματαιοδοξία».

Από τη στιγμή όμως που κυριαρχεί η ματαιοδοξία, δεν είναι καθόλου παράξενο
που «οι ναοί μετατρέπονται σε θέατρα, όπου κανείς ακούει όχι σοφούς
δασκάλους αλλά εκκλησιαστικούς ρήτορες, που η πραγματική τους επιθυμία δεν
είναι καθόλου να διδάξουν τον λαό αλλά να αποσπάσουν τον θαυμασμό και τα
χειροκροτήματα του πλήθους και να καταδικάσουν δημόσια όσους διαφωνούν». Ο
μεγάλος κίνδυνος που ενέχεται στη μετατροπή των λειτουργημάτων σε αξιώματα
πλήττει, όπως το υποστηρίζει ο Σπινόζα, την ίδια τη θρησκευτική πίστη, η
οποία παίρνει τη μορφή της εξωτερικής λατρείας και των προκαταλήψεων.

Οι προκαταλήψεις αυτές, στην πραγματικότητα, λυγίζουν τις ψυχές των
ανθρώπων και τους αποδυναμώνουν, γιατί τους οδηγούν, όλες, στην παραίτηση
από την άσκηση του ορθού λόγου και στην περιφρόνησή του. Ετσι
αποδυναμωμένοι, οι άνθρωποι χάνουν την αρετή τους ως ενεργοί πολίτες,
υπερήφανα μέλη μιας ελεύθερης πολιτείας, και προσφέρονται βορά στα
κηρύγματα της μισαλλοδοξίας και του φανατισμού, τελευταίο σκαλοπάτι προτού
παραδοθούν στα κελεύσματα του παραλογισμού και της βουβής βίας.

Αυτόν τον ολισθηρό δρόμο περιγράφει στη «Θεολογικο-πολιτική Πραγματεία» ο
Σπινόζα, με ακρίβεια και μεθοδικό βηματισμό, επισημαίνοντας στους
πολιτικούς ηγέτες της πατρίδας του τους κινδύνους που ενέχει για τη
δημοκρατία η νοοτροπία και η πρακτική του φανατισμού. Τη συνέχεια μπορεί να
τη διαβάσει κανείς στην ιστορία: το 1672, δύο χρόνια ύστερα από τη
δημοσίευση της σπινοζικής πραγματείας, τα δύο αδέλφια de Witt, που ηγούνταν
του «κόμματος της ελευθερίας», το οποίο κυβέρνησε επί 20 χρόνια τη
Δημοκρατία της Ολλανδίας, δολοφονήθηκαν από το εξαγριωμένο πλήθος και το
δημοκρατικό καθεστώς βυθίστηκε στο σκοτάδι.

</TEXT>
