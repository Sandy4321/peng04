<CC>

Γ. ΒΩΚΟΣ
ΤΟ ΒΗΜΑ, 30-08-1998
Κωδικός άρθρου: B12496B071
</CC>

<TITLE>

                       Τα επιχειρήματα και οι πέτρες

  Ηθική είναι να λες αυτό που κάνεις, επισημαίνει ο Γ. Βώκος αναφερόμενος
 στην υπονόμευση που προκαλεί η δημόσια αντιπαράθεση όταν δεν στηρίζεται σε
                      προτάσεις θεμελιωμένες σε αρχές

</TITLE>

<TEXT>

Στην προηγούμενη επιφυλλίδα είχα υποσχεθεί να γράψω για τον Μπαλζάκ και
τους κριτικούς· σήμερα θα αθετήσω την υπόσχεσή μου, χωρίς ωστόσο να την
προδώσω εντελώς. Το ζήτημα που θα με απασχολήσει, πράγματι, και το οποίο
είναι πολιτικό, αφορά στην υπονόμευση που απειλεί τη δημόσια διαμάχη στις
εφημερίδες όπου γράφουμε και οι οποίες διαβάζονται. Γιατί πώς είναι δυνατόν
να μιλούμε για διαμάχη, όταν από τη μια μεριά έχουμε να κάνουμε με
επιχειρήματα, δηλαδή με προτάσεις που θεμελιώνονται σε αρχές, και από την
άλλη με μεθυσμένες πέτρες που εκσφενδονίζονται εναντίον του αντιπάλου; Το
μέτωπο των επιχειρημάτων θα δοκιμάσω να επισκεφθώ στη συνέχεια, όσο το
μπορώ βεβαίως, διότι το άλλο κινδυνεύει να μας παρασύρει στη μικρόνοια και
στη μισολογία.

Τα επιχειρήματα δεν είναι πράγματα τόσο αφηρημένα, όσο μπορεί να το
υποθέσει κανείς σε πρώτη ματιά. Και τούτο γιατί οι ιδέες είναι έργα
ανθρώπων οι οποίοι πονούν, μοχθούν, σκέφτονται και, ενίοτε, θυσιάζονται γι'
αυτές. Οταν τους συναντήσεις, πιστεύω ότι διαπιστώνεις εκείνο το παράξενο
κράμα αριστοκρατίας και σεμνότητας που χαρακτηρίζει τους αυθεντικά λαϊκούς
ανθρώπους, και που ονομάζεται μεγαλοψυχία. Και ο μεγαλόψυχος άνθρωπος, σε
όλες τις περιπτώσεις, κυρίως όμως όταν έχει να κρίνει ανθρώπους, βρίσκει το
σθένος να εκμηδενίσει τις προσωπικές πικρίες, να χαλιναγωγήσει την
εμπάθεια, γνωρίζοντας επιπλέον καλά ότι πρέπει να τα βγάλει πέρα μόνος του,
ζυγίζοντας κάθε στιγμή το πόσο η κρίση του είναι ορθή.

Αλλά η σωστή κρίση δεν είναι ούτε το ευκολότερο ούτε το καλύτερα μοιρασμένο
πράγμα στον κόσμο. Πρόκειται για αρετή, που είναι ταυτοχρόνως ανθρώπινη και
απρόσωπη. Επιλέγει η ίδια τα άτομα στα οποία αποφασίζει να δείξει την
εύνοιά της. Απαιτεί συνεχή άσκηση και ετοιμότητα· καθώς επίσης, τις
περισσότερες φορές, εξουθενωτική πειθαρχία στην εφαρμογή της. Ολα αυτά δεν
σημαίνουν βεβαίως ότι οι υπηρέτες της δεν αστοχούν και δεν λαθεύουν ποτέ.
Ομως τα λάθη, οι αδικίες και οι αστοχίες τους γίνονται πάντοτε χωρίς
πρόθεση, οι ίδιοι είναι αθώοι, άδολοι και οι πρώτοι που πληρώνουν. Αρκεί να
τους παρακολουθήσει κανείς στον τρόπο με τον οποίο, όταν είναι
διανοούμενοι, κάνουν τη δουλειά τους. Αν διαβάσετε γραπτά τους, θα τους
αναγνωρίσετε στο γεγονός ότι καταφέρνουν να προσδώσουν στα ζητήματα που
εξετάζουν την αυστηρότητα μαθηματικού προβλήματος και τα οδηγούν έτσι, αργά
και μεθοδικά, στον δρόμο για τη λύση τους. Υποτάσσουν τη ρητορική στην
αποδεικτική διαδικασία και η θεωρία μόλις που εμφανίζεται, αλλά τότε
λάμπει, γιατί προκύπτει αβίαστη από την ερευνητική πράξη. Και ίσως εδώ να
βρίσκεται το μέγιστο μάθημα που οι γενναιόδωροι αυτοί άνθρωποι μας
προσφέρουν: στον συνεχή έλεγχο της θεωρίας από την πράξη αλλά και στη
θεωρητική συνοχή που εμποδίζει τη γνώση να διαλυθεί στη σκόνη των
πληροφοριών και των εντυπώσεων.

Αυτός ο τρόπος να κάνει κανείς εμπειρικά θεωρία, δηλαδή θεωρία που
βρίσκεται σε άμεση επαφή με τα πράγματα, χαρακτηρίζει, κατά τη γνώμη μου,
τους πραγματικούς δασκάλους ή, με άλλα λόγια, δεν είναι υπόθεση του
καθενός. Και τούτο, γιατί η αποτελεσματική σύζευξη της θεωρίας με την πράξη
δεν σχετίζεται, παρά τα φαινόμενα, με τεχνικές δεξιότητες: πρόκειται για
θέμα που αφορά τη ζωή μας ολόκληρη, μια και το ζήτημα που τίθεται είναι το
πώς σκεφτόμαστε, το πώς πράττουμε και το πώς τα λόγια μας ταιριάζουν με τις
πράξεις μας. Ή, ακόμη, επειδή η διαπλοκή θεωρίας και πράξης είναι η συνεχής
συζήτηση με κείνη τη δύναμη που καρφώθηκε μέσα μας ­ κανείς δεν ξέρει πότε,
κανείς δεν ξέρει πώς, κανείς δεν ξέρει γιατί ­ και μας κινεί ανάμεσα στους
ανθρώπους και τα πράγματα.

Αν κάποιος δοκιμάσει με πείσμα να ζήσει, να σκεφτεί και, όταν είναι
καθηγητής Πανεπιστημίου, να διδάξει και να γράψει σύμφωνα με τα
προηγούμενα, η ζωή του αποκτά αυτό που συνήθως ονομάζουμε ενότητα. Με μια
απαραίτητη διευκρίνιση: η εν λόγω ενότητα δεν έχει καμία σχέση με τις
τρέχουσες ψυχολογικές ευκολίες, οι οποίες μπορούν να διαλύσουν στο πι και
φι έναν άνθρωπο μέσα στην πλαδαρή ευδαιμονία που προσφέρουν· η ενότητα για
την οποία μιλώ είναι αποκλειστικά και μόνο πολιτική ­ με την εξωστρεφή
σημασία που έχει η λέξη στους Αρχαίους ­ και βαδίζει ακέραιη στους στόχους
της. Αν έτσι έχουν τα πράγματα, δεν είναι δύσκολο να καταλάβει κανείς την
πολιτική δράση του ανθρώπου των επιχειρημάτων: η δύναμη που τον οδηγεί στο
Αμφιθέατρο να κάνει την πράξη θεωρία είναι η ίδια με τη δύναμη που τον
αναγκάζει, όταν στην πόλη υπάρχει τυραννία, να κάνει τη θεωρία πράξη και να
σχηματίζει, από τη ριψοκίνδυνη ζωή του, τις ιδέες που του χρειάζονται για
να συνεχίσει να ζει και να σκέφτεται.

Η αδιαίρετη αυτή δύναμη, η οποία κανονίζει τη ζωή των ανθρώπων στους
οποίους κυριαρχεί, ονομάζεται ήθος και τα μέτρα της, που είναι
αντικειμενικά, τα ορίζει η ίδια, σε πείσμα όλων όσοι πασχίζουν να την
εγκλωβίσουν στον κλοιό της μεγαλόσχημης ηθικομανίας. Από τη σκοπιά αυτή, θα
προτείνω έναν κάπως πεζό ορισμό της ηθικής: ηθική δεν είναι, για κάποιον,
να κάνει αυτό που λέει· τούτο 'δώ, στην καλύτερη περίπτωση, θα μπορούσε να
ονομαστεί συνέπεια, αρετή καθόλου ευκαταφρόνητη καθεαυτή, η οποία όμως δεν
εξισώνεται με την ηθική. Ηθική είναι να λες αυτό που κάνεις. Γιατί αυτό που
κρύβουμε, όταν δεν μας κολακεύουν, είναι οι πράξεις μας· και τις
πασπαλίζουμε συνεχώς με μπόλικη δόση αυτάρεσκης ηθικολογίας. Κακόσχημες
εποχές πρέπει να είναι αυτές, στις οποίες όλο και λιγοστεύουν οι άνθρωποι
που σταθμίζουν τη ζωή τους με ζύγι τον προηγούμενο ορισμό της ηθικής.
Τέτοιοι άνθρωποι είναι προφανώς αδύνατον να λείψουν εξ ολοκλήρου·
χρειάζονται όμως τη συμπαράστασή μας όταν τους πετροβολούν.

</TEXT>
