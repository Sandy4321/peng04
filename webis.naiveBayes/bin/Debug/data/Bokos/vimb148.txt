<CC>

Γ. ΒΩΚΟΣ
ΤΟ ΒΗΜΑ, 08-03-1998
Κωδικός άρθρου: B12471B112
</CC>

<TITLE>

                           Ο ναυαγός και ο λαός

  Με σημείο αναφοράς τους «Τρεις Λόγους για την κατάσταση των Μεγάλων» του
  Πασκάλ, ο Γερ. Βώκος αναλύει τη γενεαλογία της υπεροπτικής, υβριστικής ή
            και βίαιης συμπεριφοράς αυτών που κατέχουν εξουσία

</TITLE>

<TEXT>

Υπάρχουν τρία μικρά κείμενα του Πασκάλ που δεν είναι τόσο γνωστά όσο οι
Σκέψεις· πρόκειται για τους Τρεις Λόγους για την κατάσταση των Μεγάλων. Με
τον όρο Μεγάλος, στην κλασική εποχή, εννοούσαν όσους κατείχαν σημαντικές
και περίοπτες θέσεις είτε στη διακυβέρνηση του κράτους είτε στη ρύθμιση της
κοινωνικής ζωής. Συνήθως η καταγωγή τους ήταν αριστοκρατική και οι
περισσότεροι βρίσκονταν στο περιβάλλον της Αυλής, χωρίς ωστόσο αυτό να
σημαίνει ότι και εξαιρετικά πλούσιοι μεγαλοαστοί, τραπεζίτες κυρίως, δεν
μπορούσαν, με τον έναν ή τον άλλο τρόπο, να γίνουν μέλη της αξιοζήλευτης
αυτής συντροφιάς.

Στους μεγιστάνες αυτούς απευθύνεται ο Πασκάλ, με τη δηλωμένη πρόθεση να
τους αποκαλύψει την πραγματική τους κατάσταση. Η περιγραφή ξεκινά με μια
εικόνα, η οποία προξένησε τόση εντύπωση αλλά και τόσο φόβο στους πρώτους
ακροατές, ώστε το κείμενο δημοσιεύτηκε μετά τον θάνατο του συγγραφέα. Η
τρικυμία ρίχνει κάποιον σε ένα άγνωστο νησί, που οι κάτοικοί του δεν είχαν
βασιλιά, γιατί ο τελευταίος είχε χαθεί· η εξωτερική ομοιότητα του ναυαγού
με τον χαμένο βασιλιά οδηγεί τους κατοίκους του νησιού να αναγνωρίσουν στον
ναυαγό τον ηγεμόνα τους. Ο ίδιος στην αρχή διστάζει αλλά τελικά αποφασίζει
να αποδεχτεί την καλή του τύχη και δέχεται να παίξει τον ρόλο που η μοίρα
του προσφέρει. Αλλά ο ναυαγός έχει καλή μνήμη και δεν μπορεί να ξεχάσει την
πραγματική του κατάσταση: ότι δεν ήταν, δηλαδή, ο χαμένος βασιλιάς και ότι
το βασίλειό του δεν ήταν το δικό του. Ετσι, ο βασιλιάς αυτός ζούσε και
κυβερνούσε με μια διπλή σκέψη στο μυαλό του· καθώς ήταν ο μόνος που γνώριζε
και την αλήθεια και την πλάνη, έπρεπε να κρύβει την πλάνη για να κυβερνήσει
αλλά να θυμάται την αλήθεια για να ζήσει.

Ετσι τελειώνει το παραμύθι του Πασκάλ· αλλά ο συγγραφέας αρνείται να
επισφραγίσει το τέλος με την ανακουφιστική επωδό «και ζήσαν αυτοί καλά και
μεις καλύτερα», γιατί αν αυτοί ζουν καλά δεν είναι και τόσο σίγουρο ότι οι
άλλοι ζουν καλύτερα· τις περισσότερες φορές, πράγματι, ο βασιλιάς κι αυτοί
που τον περιβάλλουν ξεχνούν τη μία από τις δύο σκέψεις και συμπεριφέρονται
σαν να έχουν τις θέσεις που τώρα κατέχουν από ένα είδος φυσικού προορισμού.
Οι περισσότεροι από τους μεγιστάνες έχουν πειστεί ότι οφείλουν τα πλούτη
και την ισχύ τους στην αξία τους· σχεδόν ποτέ δεν αναλογίζονται τον ρόλο
της τύχης και της συγκυρίας στη ζωή τους και πιστεύουν σε ένα είδος
αναγκαιότητας που εργάζεται πάντα για λογαριασμό τους. Από πού νομίζετε ότι
κατέχετε τον τίτλο του δούκα που είναι δικός σας; ­ ρωτά ο Πασκάλ. Μα ήδη
«το γεγονός ότι βρίσκεστε στον κόσμο οφείλεται σε άπειρο αριθμό συμπτώσεων.
Η γέννησή σας εξαρτάται από ένα γάμο ή, σωστότερα, από όλους τους γάμους
των προγόνων σας. Κι οι γάμοι αυτοί από τι εξαρτώνται; Από μια επίσκεψη·
από μια υπόσχεση στον αέρα· από χίλιες απρόβλεπτες ευκαιρίες».

Τέκνο της συγκυρίας και της ευκαιρίας, κανείς δεν μπορεί να ισχυριστεί ότι
κατέχει την περιουσία του από τους προγόνους. Γιατί οι τελευταίοι οφείλουν
την περιουσία τους και τη διατήρησή τους σε χίλιες συμπτώσεις. Αλλά και η
αδιαμφισβήτητη νομιμότητα της διαδοχής και της κληροδότησης δεν αποτελεί
απόρροια κάποιας φυσικής αναγκαιότητας ­ επισημαίνει ο Πασκάλ· οφείλεται
στη βούληση του νομοθέτη και όχι σε ένα φυσικό δικαίωμα που έχουμε πάνω στα
πράγματα. Αυτοί που φτιάχνουν τους νόμους θα μπορούσαν να αποφασίσουν ότι η
περιουσία που ανήκει στον πατέρα κατά τη διάρκεια της ζωής του περιέρχεται,
με τον θάνατό του, στο κράτος· και τότε θα γεννιόσασταν φτωχός, χωρίς
κανένα νόμιμο δικαίωμα στη διαμαρτυρία.

Από πού, λοιπόν, η ύβρις, η βία και η υπεροψία αυτών που κατέχουν; Για τον
Πασκάλ η γενεαλογία αυτής της συμπεριφοράς φαίνεται να είναι διπλή.
Προκύπτει, καταρχήν, από τη βεβαιότητα αυτών που κατέχουν και
πολλαπλασιάζουν συνεχώς τα κέρδη τους, ότι το κέρδος αποτελεί μέγεθος της
φυσικής πραγματικότητας, κάτι σαν δώρο που τους οφείλει η φύση, στην οποία
συμπεριλαμβάνουν και τους ανθρώπους που δουλεύουν για λογαριασμό τους.
Ετσι, ένας τραπεζίτης για παράδειγμα, βρίσκει ότι είναι φυσικό πράγμα το
χρήμα να γεννάει χρήμα, όπως η γάτα γεννάει γατάκια, και ονομάζει το παιδί
του τόκο. Αν προσθέσετε και τα πανωτόκια, θα διαπιστώσετε ότι έχετε να
κάνετε με πολυμελή και απαιτητική οικογένεια, της οποίας τα συμφέροντα
είναι υποχρεωμένος να υπερασπισθεί ο στοργικός pater familias. Υπάρχουν,
βεβαίως, και μερικά ταραχοποιά στοιχεία που δεν σέβονται τον ιερό θεσμό της
οικογενείας: κάπου τριάντα εκατομμύρια άνεργοι στην Ευρώπη, χώρια τους
πεινασμένους στον υπόλοιπο κόσμο. Σιγά σιγά όμως θα συνετιστούν, όταν
καταλάβουν κι αυτοί ότι η οικονομία ανήκει στις φυσικές επιστήμες και ότι
κανείς δεν μπορεί να παραβεί τους νόμους της φύσης.

Αλλά υπάρχει και η άλλη καταγωγή της συμπεριφοράς των μεγιστάνων το
πλούτου, στην οποία ο Πασκάλ αφιερώνει τον τρίτο από τους Λόγους του. Τι
εννοούμε ακριβώς όταν θεωρούμε κάποιον μεγιστάνα και, μάλιστα, μεγιστάνα
του πλούτου; ­ ρωτά ο Πασκάλ και απαντά: εννοούμε κάποιον που «κυριαρχεί σε
πολλά αντικείμενα της αδηφαγίας των ανθρώπων και μπορεί, έτσι, να
ικανοποιήσει τις ανάγκες και τις επιθυμίες πολλών». Στρεφόμαστε λοιπόν από
τον βασιλιά στους υπηκόους, από τον κυρίαρχο στους υποτελείς. Ο πρώτος
υπάρχει επειδή οι άλλοι τον υπηρετούν και τον υπολήπτονται. Αλλά είναι
υποχρεωμένοι να το κάνουν από τη στιγμή που μόνον αυτός μπορεί να
ικανοποιήσει τις επιθυμίες τους. Με τρόπο που μοιάζει παράδοξος, η δεύτερη
καταγωγή της συμπεριφοράς του μεγιστάνα πρέπει να αναζητηθεί στις επιθυμίες
των υποτελών. Οι τελευταίοι κυνηγούν όλο και περισσότερο το κέρδος και
προσβλέπουν στους πρώτους για να ικανοποιήσουν την αδηφαγία τους, η οποία
μπορεί να πάρει όλες τις μορφές που επιτρέπει η φαντασία μας: από μια θέση
στη λάμψη και τη γοητεία ως ένα σεβαστό λογαριασμό στην τράπεζα.

Και ο Πασκάλ συνοψίζει. «Οταν, ενίοτε, προσπάθησα να σκεφτώ τα πράγματα που
ταράζουν τους ανθρώπους, καθώς και τους κινδύνους στους οποίους εκτίθενται,
στην Αυλή, στον πόλεμο, από όπου και γεννιούνται τόσες συγκρούσεις και τόση
εμπάθεια, ανακάλυψα ότι όλη η δυστυχία των ανθρώπων οφείλεται σε ένα και
μόνο πράγμα: ότι δεν μπορούν να καθήσουν ήσυχοι μέσα σε ένα δωμάτιο».
Σωστό; Λάθος; Ο καθένας μπορεί, προφανώς, να σκεφτεί κατά την κρίση του. Η
ειρωνεία πάντως του Πασκάλ δεν λέει να αφήσει τους μεγάλους και τη συνοδεία
τους σε ησυχία: «Οι πρίγκιπες και οι βασιλείς ενίοτε παίζουν. Δεν κάθονται
πάντα στον θρόνο τους, γιατί εκεί ψηλά ανιούν: για να νιώσει κανείς το
μεγαλείο του, πρέπει πού και πού να το αποποιείται». Ετσι εξηγείται ίσως το
γεγονός ότι καμιά φορά βλέπουμε τους μεγιστάνες να κυκλοφορούν ευχαρίστως
ανάμεσά μας και να συμπεριφέρονται σαν να ήταν κάποιοι από μας. Ισως για
τον ίδιο λόγο, αλλά πολύ συχνότερα, ακούμε κάποιον αξιωματούχο να
οικειοποιείται ευχαρίστως τη θέση του «απλού πολίτη» και να αγορεύει εκ
μέρους του. Οπως επίσης, αλλά εδώ πρόκειται πια για καθεστώς, η πλειοψηφία
των αστέρων της τηλεόρασης κρίνει, κατακρίνει, εγκρίνει ή αποφαίνεται εκ
μέρους του μέσου τηλεθεατή.

</TEXT>
