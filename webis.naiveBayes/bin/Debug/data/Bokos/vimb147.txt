<CC>

Γ. ΒΩΚΟΣ
ΤΟ ΒΗΜΑ, 12-04-1998
Κωδικός άρθρου: B12476B112
</CC>

<TITLE>

                           Σοφιστικής εγκόλπιον

    Ο Γερ. Βώκος επιλέγει και αναλύει οκτώ από τα 38 «στρατηγήματα» που
     προτείνει ο φιλόσοφος Σοπενχάουερ για όσους θέλουν στις δημόσιες ή
 ιδιωτικές συζητήσεις τους να πουν πολύ σοβαρά πράγματα χρησιμοποιώντας με
                     δεξιοτεχνία το διαβρωτικό χιούμορ

</TITLE>

<TEXT>

Ο Σοπενχάουερ έχει καταχωρισθεί στους απαισιόδοξους ακόμη περισσότερο:
είναι απαισιόδοξος εκ συστήματος, αν δεν είναι ο θεμελιωτής της
συστηματικής απαισιοδοξίας. Ετσι τουλάχιστον κανονίζει τους λογαριασμούς
της με τη σκέψη του η οκνηρή ιστορία της φιλοσοφίας, η οποία αρνείται να
μπει στον κόπο να διαβάσει με προσοχή τα κείμενα του φιλοσόφου και αρκείται
σε γνώσεις από δεύτερο χέρι, σαρωτικές και αποφθεγματικές, όπως είναι οι
πληροφορίες που χρειάζεται ο σύγχρονος άνθρωπος για να βρίσκεται ­ όπως
συνήθως λέγεται ­ μέσα στα πράγματα. Ας τον αφήσουμε λοιπόν εκεί, μια και
του αρέσει, και ας στραφούμε στον Σοπενχάουερ.

Πέρα από τα μεγάλα γνωστά έργα, ο φιλόσοφος έχει γράψει ένα σύντομο δοκίμιο
που επιγράφεται «Η τέχνη του να έχεις πάντα δίκιο». Πρόκειται για μια σειρά
από πρακτικές συμβουλές, που ο συγγραφέας τις ονομάζει «στρατηγήματα», με
τις οποίες μπορεί και πρέπει να εφοδιαστεί οποιοσδήποτε χρειάζεται
οπωσδήποτε να έχει πάντα δίκιο, να κερδίζει πάντοτε στις συζητήσεις,
δημόσιες ή ιδιωτικές. Η ανάγνωση του δοκιμίου, πέρα από τον σαφώς χρηστικό
χαρακτήρα του, έχει ενδιαφέρον στο μέτρο που φανερώνει ότι ο Σοπενχάουερ
ανήκει στους φιλοσόφους εκείνους που χρησιμοποιούν με δεξιοτεχνία το
διαβρωτικό χιούμορ, για να πουν πράγματα πολύ σοβαρά.

Τριάντα οκτώ είναι τα στρατηγήματα που προτείνει ο φιλόσοφος σε όποιον
θέλει ­ παρ' όλο που ο ίδιος έχει άδικο και το ξέρει ­ να κατατροπώσει τον
αντίπαλό του· επειδή, δυστυχώς, ο χώρος απαγορεύει την παράθεση του
συνόλου, είμαι υποχρεωμένος να αναφέρω μόνο μερικά από αυτά, με την ελπίδα
ότι η επιλογή μου θα είναι τόσο αντιπροσωπευτική όσο και χρήσιμη. Δύσκολα,
για παράδειγμα, μπορεί να παραλείψει κάποιος το όγδοο στρατήγημα, μόλις
σκεφθεί την αποτελεσματικότητά του. Συμβουλεύει, πράγματι, να εξοργίζεις
πάντοτε τον αντίπαλο, γιατί μέσα στην οργή του δεν μπορεί να διατυπώσει μια
σωστή κρίση και να αντιληφθεί το πλεονέκτημά του στη συζήτηση. Ταυτοχρόνως
πρέπει να τον ερεθίζεις συνεχώς, αδικώντας τον με τρόπο προφανή και, εν
γένει, προβάλλοντας με έμφαση την αναίδειά σου.

Ως προς την αναίδεια, το 14ο στρατήγημα γίνεται πιο συγκεκριμένο. Οταν ο
αντίπαλος απαντήσει σε πολλές ερωτήσεις χωρίς οι απαντήσεις του να οδηγούν
στο συμπέρασμα που επιδιώκεις, πρέπει να ισχυριστείς, παρ' όλο που αυτό δεν
ισχύει καθόλου, ότι το συμπέρασμα στο οποίο ήθελες να καταλήξεις
αποδείχθηκε και να προβάλεις θριαμβευτικά τον ισχυρισμό σου. Αν ο αντίπαλος
είναι ηλίθιος ή φοβητσιάρης ενώ εσύ, πέρα από την υπεροπτική αναίδεια,
διαθέτεις και ηχηρή φωνή, οι πιθανότητες επιτυχίας δεν είναι λίγες.

Το 19ο στρατήγημα, πολύ απλό στη χρήση του, είναι δοκιμασμένο ως προς την
αποτελεσματικότητά του. Αν η επιχειρηματολογία του αντιπάλου μάς έχει
αναγκάσει να δώσουμε μια συγκεκριμένη απάντηση αλλά δυστυχώς δεν το
μπορούμε, πρέπει να επιστρατεύσουμε τα γενικά θέματα, καθώς και γενική
επιχειρηματολογία. Εστω, για παράδειγμα, ότι είμαστε υποχρεωμένοι να
εξηγήσουμε γιατί θεωρούμε αυτήν ή την άλλη υπόθεση, στη φυσική επιστήμη,
αβέβαιη και δεν έχουμε τίποτε το συγκεκριμένο να πούμε· θα αναφερθούμε
χωρίς καθυστέρηση στην αβεβαιότητα της ανθρώπινης γνώσης εν γένει και θα
παραθέσουμε όλων των ειδών τα παραδείγματα που ενισχύουν τη γενική μας
πρόταση.

Το 28ο στρατήγημα αναφέρεται στην περίπτωση που η συζήτηση γίνεται μεταξύ
ειδικών αλλά ενώπιον ακροατηρίου που δεν έχει τις τεχνικές γνώσεις των
συνομιλητών. Αν ο αντίπαλος σε φέρει σε δύσκολη θέση, πρέπει να βρεις ένα
φαύλο επιχείρημα εναντίον του, υπό τη ρητή προϋπόθεση ότι η φαυλότητα
μπορεί να γίνει αντιληπτή μόνο από έναν ειδικό. Αν μάλιστα καταφέρεις να
γελοιοποιήσεις το σοβαρό επιχείρημα που σε δυσκόλεψε, τότε έχεις σίγουρη τη
νίκη, γιατί ο κόσμος θα γελάσει και θα τον πάρεις με το μέρος σου.

Στρατήγημα 29ο. Μόλις αντιληφθείς ότι κινδυνεύεις να ηττηθείς, πρέπει να
προχωρήσεις σε έναν σωτήριο αντιπερισπασμό: θα αναφερθείς ξαφνικά σε κάτι
διαφορετικό από το θέμα που συζητιέται, σαν να αποτελούσε συντριπτικό
επιχείρημα εναντίον του αντιπάλου σου. Επί του προκειμένου χρειάζεται
βεβαίως ιδιαίτερη προσοχή και μεγάλη τέχνη, δεδομένου ότι το επιχείρημα δεν
μπορεί να είναι εντελώς άσχετο με το συζητούμενο θέμα. Αν δεν μπορείς να
βρεις ένα επιχείρημα που να σχετίζεται με το θέμα, πρέπει να επιστρατεύσεις
την αναίδεια που διαθέτεις και να κάνεις προσωπική επίθεση εναντίον του
αντιπάλου σου.

Στρατήγημα 31ο. Μόλις διαπιστώσεις ότι δεν έχεις τίποτε να αντιτάξεις στα
επιχειρήματα του συνομιλητή σου, πρέπει να προβάλεις εγκαίρως την
ανικανότητά σου να καταλάβεις, υιοθετώντας όμως ταυτοχρόνως ένα ύφος λεπτής
ειρωνείας, το οποίο υποδηλώνει ότι πράγματα ακατανόητα για σένα δεν μπορεί
παρά να είναι ακατανόητα καθαυτά. Είναι προφανές ότι το εν λόγω στρατήγημα
έχει ένα αδύνατο σημείο· είναι πράγματι αποτελεσματικό μόνο στην περίπτωση
που αυτός που το χρησιμοποιεί διαθέτει, στα μάτια του κοινού, περισσότερο
κύρος από τον αντίπαλό του. Διαφορετικά κινδυνεύει να πέσει στο κενό.

Ενας καλός και σύντομος τρόπος να αποκρούσεις τα επιχειρήματα του αντιπάλου
σου, όταν γίνονται επικίνδυνα για σένα, είναι το 32ο στρατήγημα. Πρέπει να
εντάξεις το επιχείρημα σε μια γενική κατηγορία, η οποία με τον έναν ή τον
άλλον τρόπο συγκεντρώνει την αντιπάθεια ικανού μέρους του κοινού. «Μα αυτό
που υποστηρίζετε είναι: μανιχαϊσμός, κομμουνισμός, ορθολογισμός,
μυστικισμός, αθεϊσμός, λαϊκισμός κλπ.». Είναι προφανές ότι η επιλογή του
-ισμού πρέπει να γίνει με πολύ μεγάλη προσοχή, με τα μάτια δηλαδή καρφωμένα
στις προτιμήσεις του κοινού τη στιγμή που αναπτύσσεις την επιχειρηματολογία
σου.

Το 35ο στρατήγημα έχει καθοριστική σημασία, όπως το επισημαίνει ο
Σοπενχάουρ, γιατί κάθε φορά που μπορεί να χρησιμοποιηθεί ακυρώνει όλα τα
άλλα. Αντί να πασχίζεις να πείσεις με επιχειρήματα, τιμώντας τη λογική και
τη νοημοσύνη, θα ήταν αποτελεσματικότερο να στραφείς στα κίνητρα και στις
επιθυμίες των ανθρώπων. Διότι από τη στιγμή που διακυβεύεται το συμφέρον
μας, είμαστε πρόθυμοι να ακολουθήσουμε το επιχείρημα που το διασφαλίζει,
«ακόμη και αν αυτό προέρχεται από άσυλο παρανοϊκών».

</TEXT>
