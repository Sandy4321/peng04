<CC>

Α. ΛΙΑΚΟΣ
ΤΟ ΒΗΜΑ, 01-11-1998
Κωδικός άρθρου: B12505B011
</CC>

<TITLE>

                      Η παθολογία της βαλκανικής βίας

   Εθνικές συγκρούσεις και εξωτερικές επεμβάσεις στη Χερσόνησο του Αίμου

</TITLE>

<TEXT>


Με τις δημοτικές εκλογές και τα οικονομικά σε πρώτο πλάνο, η κρίση στο
Κόσοβο έχει περάσει στην ουρά των ειδήσεων, στις εσωτερικές σελίδες των
εφημερίδων. Και όμως, η περιοχή αυτή δεν απέχει από την Αθήνα μακρύτερα απ'
ό,τι η Ρόδος ή η Ορεστιάδα. Το σημαντικότερο όμως είναι ότι εξαιτίας της
φύσης της η περιπλοκή αυτή, μέσα στο βαλκανικό ντόμινο, μας ακουμπάει για
τα καλά.

Η καθημερινή ειδησεογραφία, καθώς εστιάζεται στις άμεσες εξελίξεις, δεν
επιτρέπει να διακρίνει κανείς τους μακροπρόθεσμους όρους του προβλήματος.
Παρόμοιους περιορισμούς έχει εξάλλου η διπλωματική παρακολούθηση,
εγκλωβισμένη στη σφαίρα του πολιτικού και μιας πραγματικότητας ορισμένης
από συνθήκες, συμφωνίες και ισορροπίες.

Οι γενικοί όροι είναι γνωστοί. Το Κόσοβο, όπως και η Βοσνία, αποτελούν
τυπικές περιπτώσεις όπου λαοί διαφορετικοί δεν κατορθώνουν να συμβιώσουν
κάτω από μια ενιαία κρατική οργάνωση. Ο διαχωρισμός τους, από την άλλη,
είναι δύσκολος όχι μόνο εξαιτίας της ανάμειξης των πληθυσμών αλλά και γιατί
το ίδιο έδαφος διεκδικούν, συμβολικά και ιστορικά, όλα τα αντιμαχόμενα
μέρη.

Αλλά αυτοί οι γενικοί όροι δεν χαρακτηρίζουν μόνο την πρώην Γιουγκοσλαβία
και τα Βαλκάνια. Αποτελούν τις εθνολογικές πραγματικότητες σε μια
εκτεταμένη ζώνη της Ευρώπης, από τη Βαλτική Θάλασσα ως τη Μεσόγειο και από
τα σύνορα της Ευρωπαϊκής Ενωσης ως τα σύνορα της ρωσικής ομοσπονδίας.

Ολος αυτός ο χώρος, ανατολικά του πρώην «σιδηρού παραπετάσματος» (κατά την
ψυχροπολεμική έκφραση του Τσόρτσιλ), βρέθηκε σε κατάσταση αναβρασμού και
αναπροσδιορισμού μετά την κατάρρευση των κομμουνιστικών καθεστώτων το 1989.

Ανακύπτει όμως ένα σοβαρό ερώτημα: Γιατί βορείως του Δούναβη αυτές οι
ανακατατάξεις έγιναν χωρίς βία, ενώ νοτίως του Δούναβη, δηλαδή στα
Βαλκάνια, έγιναν μέσα σε ένα στρόβιλο βίας, η οποία στη συνέχεια προκάλεσε
εξωτερικές επεμβάσεις, όπως στη Βοσνία και τώρα στο Κόσοβο;

Αποσχίσεις και επιλεκτικότητα

Η Τσεχοσλοβακία διασπάστηκε σε δύο κράτη. Δεν άνοιξε μύτη. Η Εσθονία, η
Λετονία, η Λιθουανία περιέχουν μεγάλες ρωσικές μειονότητες. Δεν
εμφανίστηκαν όμως αντάρτικα. Η Ουκρανία περιλαμβάνει μια εκτεταμένη
πολωνική και ρωσική μειονότητα. Ούτε εδώ εμφανίστηκαν απελευθερωτικοί
στρατοί. Μεγάλη ουγγρική μειονότητα ζει στη Σλοβακία. Ούτε εκεί όμως το ένα
χωριό πυροβολεί εναντίον του άλλου.

Σε όλη αυτή την περιοχή δεν πέταξαν απειλητικά τα αεροπλάνα του ΝΑΤΟ ούτε
εγκαταστάθηκαν συντάγματα «παρατηρητών» και ξένων στρατευμάτων. Η ξένη
επέμβαση δεν είναι αποτέλεσμα παγκόσμιας συνωμοσίας, όπως μεγάλο μέρος της
κοινής γνώμης πιστεύει, αλλά άμεση συνάρτηση των εσωτερικών επιπλοκών. Στα
Βαλκάνια όλοι παραπονούνται για τις ξένες επεμβάσεις και σχεδόν όλοι τις
επιδιώκουν. Γιατί λοιπόν η βία και η επέμβαση στα Βαλκάνια;

Αναφορικά βέβαια με τη δυτική στρατιωτική παρέμβαση, τονίστηκε σωστά η
επιλεκτικότητά της. Ούτε στη Βόρεια Ιρλανδία, ούτε στη χώρα των Βάσκων,
ούτε στην Κύπρο, ούτε στις κουρδικές περιοχές της Τουρκίας, ούτε στη
Γεωργία και στην Τσετσενία, ούτε στις χώρες του Καυκάσου η ένοπλη βοήθεια
εμφανίστηκε. Αλλού λόγω υπερβολικού ενδιαφέροντος για τους θύτες (Τουρκία),
αλλού λόγω ελάχιστου ενδιαφέροντος για τις περιοχές (υπερκαυκάσιες χώρες).
Ούτε η περίφημη φράση για τη «γεωπολιτική σημασία» των Βαλκανίων λύνει το
πρόβλημα. Η γεωπολιτική σημασία μιας περιοχής δεν είναι δεδομένη. Είναι
υπόθεση μαγνητικού πεδίου δυνάμεων. Κατασκευάζεται.

«Βαλκανιοποίηση» και περηφάνια

Τα Βαλκάνια βέβαια αποτελούν μια «κατασκευή» περιοχής σε κρίση. Η ίδια η
έννοια Βαλκάνια έχει αποκτήσει αρνητικό φορτίο. Ο όρος «βαλκανιοποίηση»
εγγράφεται στις παθολογίες του κατακερματισμού και της βίας:
«βαλκανιοποιήθηκε» η Αφρική, η Λατινική Αμερική, «βαλκανιοποιείται» η
κοινωνία, κάποτε διάβασα και για «βαλκανιοποίηση» της Νέας Υόρκης, εξαιτίας
των μειονοτήτων. Επομένως ό,τι συμβαίνει στα Βαλκάνια προκαλεί ανακλαστικά
αισθήματα απώθησης και καταστολής. Πρόκειται για μια αίσθηση εσωτερικευμένη
ακόμη και στους ίδιους τους Βαλκάνιους. Οι Ελληνες αποφεύγουν να ονομάσουν
τον εαυτό τους Βαλκάνιο. Αλλά και στους υπόλοιπους Βαλκάνιους, η ιδιότητα
αυτή περιγράφει μια αρνητική συνείδηση. «Κάντε μας Ευρωπαίους για να μη
βαλκανιοποιηθείτε» είπε ο βούλγαρος πρόεδρος στον Μιτεράν το 1994!

Οι μόνοι που έχουν την περηφάνια του Βαλκάνιου είναι οι Σέρβοι. Στην καρδιά
της χερσονήσου, απέκρουσαν πότε την Αυστρία, πότε την Τουρκία, άλλοτε τη
Ρωσία. Μια δύναμη μεσαίου μεγέθους, ούτε μεγάλη όπως η Οθωμανική
Αυτοκρατορία, ώστε να προκαλεί περιποιήσεις, ούτε μικρή όπως λ.χ. η
Αλβανία, ώστε να γίνει χώρα-πελάτης. Από τον περασμένο αιώνα η Σερβία
αποτελεί το μαύρο πρόβατο της Ευρώπης. Δεν είναι βέβαια μια χώρα αθώα.
Ποιος αφαίρεσε τις εσωτερικές αυτονομίες της αλβανικής μειονότητας στο
Κόσοβο;

Αλλά ούτε οι ιστορικοί λόγοι και οι κατασκευές στερεοτύπων εξηγούν γιατί το
δίδυμο βία και επέμβαση επιχωριάζουν στα Βαλκάνια από τη ναυμαχία του
Ναβαρίνου ως τη συμφωνία του Ντέιτον. Ισως χρειάζεται να ψάξουμε βαθύτερα
και στο υπόστρωμα της πολιτικής.

Οι σκληρές ψηφίδες του μωσαϊκού


Τα Βαλκάνια αποτελούν ένα μωσαϊκό εθνοτήτων. Οχι λιγότερο όμως από ό,τι
ολόκληρη η κεντροανατολική Ευρώπη. Αυτά που αποτελούν την ιδιαιτερότητα των
Βαλκανίων έναντι του υπόλοιπου χώρου είναι, τουλάχιστον, τρία στοιχεία:

Το πρώτο είναι ότι το μωσαϊκό αποτελείται από σκληρές ψηφίδες. Τρεις
θρησκείες, τρία αλφάβητα, τρεις πολιτισμικές παραδόσεις διασταυρώνονται
στην περιοχή. Ορθόδοξοι, καθολικοί και μουσουλμάνοι. Λατινικό, κυριλλικό
και ελληνικό αλφάβητο. Η βυζαντινοοθωμανική παράδοση, η λατινοαυστριακή και
η ρωσική. Οι συνδυασμοί αυτοί, εκεί κυρίως που έχουν βάση τις θρησκευτικές
διαφορές, δημιουργούν σκληρά όρια, αδιάλλακτες ταυτότητες και συμπεριφορές.
Αποκλίνουσες συμπεριφορές τόσο ως προς τις προπολεμικές συμμαχίες όσο και
στα χρόνια του Ψυχρού Πολέμου. Η Ελλάδα με το ΝΑΤΟ, η Βουλγαρία με τους
Σοβιετικούς, η Γιουγκοσλαβία με τους αδέσμευτους, η Αλβανία με την Κίνα, η
Ρουμανία το δικό της.

Το δεύτερο στοιχείο είναι η έλλειψη αγωγής των Βαλκανίων. Απουσίασαν από
την περιοχή τούς κρίσιμους αιώνες που δημιουργήθηκε η νεότερη κοινωνία,
δηλαδή από τον 16ο ως τον 19ο αιώνα, τα οργανωμένα γραφειοκρατικά
συγκεντρωτικά κράτη που επέβαλαν εκ των άνω την ομογενοποίηση των διαφορών
αλλά και το δίκτυο μιας διοίκησης που διαπέρασε την κοινωνία, την πειθαρχία
στις κοινωνικές ιεραρχίες. Τόσο στην παλαιά τσαρική όσο και στην αψβουργική
αυτοκρατορία οι μεταρρυθμίσεις προέρχονταν από τα πάνω. Εκεί, και τότε, οι
κυρίαρχες εθνότητες, οικονομικά, κοινωνικά και πολιτισμικά, ήταν
περισσότερο προοδευμένες από τις υποτελείς. Στην Οθωμανική Αυτοκρατορία
συνέβαινε ακριβώς το αντίθετο. Οι θεσμοί της κυρίαρχης κοινωνίας δεν
διαπέρασαν τις υποτελείς κοινωνίες. Η αδυναμία των Οθωμανών έτρεφε τις
υπέρμετρες φιλοδοξίες των υποτελών. Στα Βαλκάνια, ανάμεσα στις
οικογενειακές φάρες (στους πρωτογενείς δεσμούς) και στο απόμακρο οθωμανικό
κράτος, γεννήθηκαν λογής λογής ενδιάμεσες αυτόνομες εξουσίες και προπαντός
νοοτροπίες αρπαγής και υποκατάστασης της εξουσίας. Οι δεσμοί ανάμεσα στους
πολίτες ή ήταν αχνοί ή σχηματίστηκαν στα ίχνη των πρωτογενών δεσμών αίματος
και θρησκείας. Οι ένοπλες ομάδες στην περιοχή αυτή, από τους χαϊντούκους
της τουρκοκρατίας ως τους κομιτατζήδες της μακεδονικής διαμάχης, στις αρχές
του αιώνα, και από αυτούς ως τον Σέσελι και τον Απελευθερωτικό Στρατό του
Κόσοβου, αποτελούν φαινόμενο μακράς διάρκειας.

Εθνικισμός χωρίς Διαφωτισμό

Τέλος, το τρίτο στοιχείο είναι ότι στα Βαλκάνια ο εθνικισμός ήρθε χωρίς τον
Διαφωτισμό. Ακόμη και αν οι λίγοι διανοούμενοι που δημιούργησαν το
εννοιολογικό πλαίσιο των εθνικών ιδεολογιών είχαν διαφωτιστικές αναφορές, ο
εθνικισμός στηρίχθηκε στη θρησκεία και στην έννοια της φυλής. Στη μνήμη του
αίματος. Ο δημοκρατικός πατριωτισμός, το αίσθημα της υπεράσπισης των θεσμών
που μια κοινότητα ελεύθερα διαμορφώνει και υπερασπίζεται, ήταν μειοψηφικό
φαινόμενο, σε σχέση με τον επιθετικό εθνικισμό απέναντι στους αλλοεθνείς. Ο
βαλκανικός εθνικισμός δεν δημιούργησε πολίτες· ήταν περισσότερο εξωστρεφής
παρά εσωστρεφής. Οι Βαλκάνιοι, με την ίδια προθυμία με την οποία
καταστρέφουν τη χώρα τους για τα ατομικά και οικογενειακά τους
μικροσυμφέροντα, ματώνουν για το έθνος τους.

Το απαισιόδοξο συμπέρασμα είναι ότι τα προβλήματα της γειτονιάς μας μόνο
προσωρινές εκεχειρίες μπορούν να βρουν από τις διαμεσολαβητικές προσπάθειες
του κ. Χόλμπρουκ. Ποιος θα κρατήσει μακροχρονίως τους Αλβανούς του Κόσοβου
μακριά από τον εθνικό τους κορμό, όταν όλα τα βαλκανικά κράτη λίγο-πολύ
ολοκλήρωσαν την εθνική τους ενότητα; Αλλά μια αλλαγή των συνόρων δεν
ανοίγει μόνο το παλαιό παιχνίδι των αντισταθμιστικών διεκδικήσεων.
Δημιουργεί προηγούμενα και για άλλες περιοχές με πυκνές μειονότητες. Τι θα
συγκρατήσει τους Αλβανούς της πΓΔ της Μακεδονίας να ενωθούν με τους
αλβανούς Κοσοβάρους και όλους μαζί να ενωθούν με τους ομοεθνείς τους της
Αλβανίας; Και δεν θα αποτελέσει αυτό ένα κακό προηγούμενο για τους
μουσουλμάνους της ελληνικής και της βουλγαρικής Θράκης, για τους Ούγγρους
της Τρανσυλβανίας και της Βοϊβοδίνας;

Η τραγική ειρωνεία είναι ότι όλοι περίμεναν από το 1990 τι θα συμβεί στη
Βοσνία. Ποιος άλλωστε δεν μάντευε τι θα συμβεί στο Κόσοβο; Και όμως όλοι
έδειξαν το ίδιο μούδιασμα που παθαίνει κανείς δέκατα του δευτερολέπτου πριν
από ένα αυτοκινητικό δυστύχημα. Το βλέπει να έρχεται, αλλά είναι αδύνατο να
αντιδράσει. Μόνο που αυτά τα δέκατα του δευτερολέπτου εδώ κράτησαν πάνω από
μία δεκαετία. Φαίνεται πως με τη βαλκανική κρίση θα μάθουμε να ζούμε για
πολλά χρόνια ακόμη. Γιατί οι σταθερές και βιώσιμες λύσεις είναι ζήτημα
μοριακών μεταβολών μέσα στα κύτταρα της κοινωνίας.

</TEXT>
