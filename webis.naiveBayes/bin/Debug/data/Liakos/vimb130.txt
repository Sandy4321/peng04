<CC>

Α. ΛΙΑΚΟΣ
ΤΟ ΒΗΜΑ, 04-01-1998
Κωδικός άρθρου: B12462B081
</CC>

<TITLE>


                           Φόβοι και προσδοκίες

</TITLE>

<TEXT>


Καθώς στέκεται κανείς με απορία στο τέλος του αιώνα, αναπόφευκτα κοιτάζει
πίσω, προς το παρελθόν. Αλλά δεν μπορεί να στοχαστεί το παρελθόν παρά
κοιτάζοντας το μέλλον. Το μέλλον του παρελθόντος αλλά και του παρόντος.
Δηλαδή τους φόβους και τις προσδοκίες που είχε το παρελθόν ως παρόν για το
μέλλον του, τους φόβους και τις προσδοκίες που το παρόν έχει για το δικό
του μέλλον. Στο κάτω κάτω ο ιστορικός χρόνος δεν είναι ευθύγραμμος.

Η απορία, λοιπόν, πού βρισκόμαστε στις παραμονές της αλλαγής του αιώνα
προσδιορίζεται από το ερώτημα τι φοβόμαστε και τι προσδοκούμε από το
μέλλον. Αλλά αν διαβάσουμε αναδρομικά τι φοβούνταν και τι προσδοκούσαν οι
άνθρωποι σε προηγούμενες εποχές, λ.χ. στα τέλη του περασμένου αιώνα, ή σε
άλλες συμβολικές καμπές της χρονολογίας, διαπιστώνουμε ότι πουθενά δεν
έπεσαν περισσότερο έξω από τη μελλοντολογία. Από την άλλη μεριά, όμως,
αυτές οι νοητικές προβολές τους προς το μέλλον προκάλεσαν τις διορθωτικές
παρεμβάσεις τους στο εκάστοτε παρόν τους, έστω και αν τα αποτελέσματα δεν
ήταν κατά κανόνα προβλέψιμα.

Ενας άλλος περιορισμός στον λόγο των διανοουμένων ­ θα τον ονόμαζα δομικά
υφολογικό περιορισμό ­ είναι το σύνδρομο της καταστροφολογίας. Ο πεσιμισμός
και η νοσταλγία ενός ιδεατού παρελθόντος προσδίδουν σοβαρότητα και εμβέλεια
περισσότερο από τους ισολογισμούς και τις αποχρώσεις.

Αλλά ο σοβαρότερος περιορισμός σήμερα είναι ότι δεν έχουμε σχέδια για το
μέλλον. Το μέλλον δεν το προεικονίζει η θεωρία, η όποια θεωρία, που
αποτελεί άλλωστε το προνομιακό πεδίο των διανοουμένων. Καθώς οι ελπίδες του
παρελθόντος φυλλορρόησαν όταν εγκαθιδρύθηκε το περίγραμμά τους ή και
μετατράπηκαν σε εφιάλτες, ένας βαθύς σκεπτικισμός όχι μόνο μας ενισχύει την
απορητική στάση, αλλά δυσκολεύει τη συγκεκριμενοποίηση των αποριών μας.

Με όλους αυτούς τους περιορισμούς, μπορούμε να πούμε ότι οι προβολές προς
το μέλλον που προσδιορίζουν τις στάσεις στον δημόσιο λόγο είναι βασικά δύο:
η πρώτη χαρακτηρίζεται από τους φόβους για την καταστροφή της Ελλάδας και η
δεύτερη από τις προσδοκίες του εκσυγχρονισμού της.

Στην πρώτη στάση η Ελλάδα κινδυνεύει από την Τουρκία, από την πολιτισμική
αλλοτρίωση της Δύσης, θα χαθεί η γλώσσα της, θα αποκοπούμε από τις ρίζες
μας, με λίγα λόγια ποτέ δεν βρεθήκαμε σε σοβαρότερο κίνδυνο. Εθνική
συσπείρωση λοιπόν και πνεύμα παλαιού στρατώνα. Ορθοδοξία και έθνος.
Δικαιολογούνται παρόμοιοι φόβοι;

Κοιτάζοντας λοιπόν αναδρομικά τον λήγοντα αιώνα, δύσκολα θα αντλούσαμε
επιχειρήματα για να στηρίξουμε τους φόβους αυτούς. Γιατί σε αυτόν τον αιώνα
η Ελλάδα διπλασιάστηκε εδαφικά και συμπλήρωσε την εθνική συγκρότησή της.
Επούλωσε τις πληγές δύο δεκαετών πολέμων. Στερέωσε δημοκρατικούς θεσμούς.
Μα οι χαμένες πατρίδες; Δεν συρρικνώθηκε ο Ελληνισμός; Δεν μπορούσαν οι
Ελληνες να δημιουργήσουν εθνικό κράτος, και μάλιστα ομοιογενές κράτος,
χωρίς και οι άλλοι λαοί της περιοχής να πράξουν ακριβώς το ίδιο. Ανεξάρτητα
από τις δραματικές μορφές που πήρε το «1922», ήταν το αποτέλεσμα μιας
πορείας κατά την οποία η Νοτιοανατολική Ευρώπη αναδομήθηκε σύμφωνα με τις
επιταγές της εποχής σε εθνικά κράτη. Εχουμε την τάση να βλέπουμε την
ελληνική ιστορία να εξελίσσεται απομονωμένη από την ιστορία των άλλων λαών,
από τις ευρύτερες ιστορικές τάσεις της εποχής, κατά τις επιθυμίες μας. Ο
απομονωτισμός αυτός εξηγεί εν μέρει και τον φόβο αλλοτρίωσης από τη Δύση.
Γιατί ο φόβος αυτός δεν υπολογίζει ότι ο νεωτερικός πολιτισμός, οι
δημοκρατικοί θεσμοί, ο ορθολογισμός, η ανάδειξη της αυτονομίας του
υποκειμένου, η απομάγευση του κόσμου, όλα αυτά και άλλα ακόμη αποτελούν
κοινές τάσεις της μεταβολής του κόσμου και ότι οι τάσεις αυτές είχαν ισχυρά
ερείσματα στην ελληνική κοινωνία. Η ελληνική κοινωνία τα αναζήτησε αλλά δεν
τα αντέγραψε απλώς· τα εγκλιμάτισε, τα τροποποίησε, τα έκανε δικά της. Η
εθνική ταυτότητα δεν είναι ακίνητη ούτε μονολιθική. Αν ήταν έτσι, θα είχε
χαθεί από καιρό. Είναι σχέση, αλλάζει, προσαρμόζεται, η δύναμή της
βρίσκεται στο συνταίριασμά της με τις ανάγκες των υποκειμένων. Από αυτή την
άποψη το κρίσιμο ερώτημα δεν είναι αν θα χάσουμε ή όχι την ταυτότητά μας
αλλά πώς το περιεχόμενό της δεν θα αντλείται από το τι νομίζουμε ότι
ήμασταν κάποτε, από ματαιωμένες προσδοκίες του παρελθόντος και από φοβίες
του μέλλοντος αλλά από τη δυνατότητά μας να λύνουμε ανεκτά και δημοκρατικά
τα προβλήματα του παρόντος. Το ζήτημα είναι πώς θα αποκρούσουμε την
ξενοφοβία, τη θρησκευτική και εθνική δυσανεξία, τη νεύρωση της εθνικής
ταυτότητας· πώς θα ξεπεράσουμε τις αγκυλώσεις στις σχέσεις μας με τους
γείτονες, πώς δεν θα επαναληφθεί η υστερία του Μακεδονικού, πώς θα
απεμπλακούμε από την πολεμολογία, πώς θα αποσυνδεθούμε από την ατέλειωτη
κούρσα εξοπλισμών με την Τουρκία.

Στη δεύτερη στάση το μέλλον διαγράφεται εκσυγχρονιστικό, τεχνολογικό,
ηλεκτρονικό, ανοιχτό στην παγκόσμια οικονομία. Του εκσυγχρονισμού όμως ουκ
έσται τέλος και το φως στην άκρη του τούνελ ξεμακραίνει όσο το πλησιάζουμε.
Το ζήτημα του εκσυγχρονισμού δεν μπορεί να αντιμετωπισθεί χωρίς να
αποσαφηνισθεί το περιεχόμενό του. Αναμφίβολα σήμερα προωθητική μηχανή του
εκσυγχρονισμού αποτελεί η οικονομία και οι ανάγκες της αγοράς και των
επιχειρήσεων. Η πολιτική παρακολουθεί ασθμαίνοντας και κυρίως
αυτοϋπονομεύοντας τις δυνατότητές της να διαμεσολαβεί ανάμεσα στην
οικονομία και στην κοινωνία. Οι περισσότερες, βέβαια, αντιδράσεις στα
εκσυγχρονιστικά μέτρα έχουν τον χαρακτήρα άμυνας διακανονισμών που έχουν
πάψει να είναι λειτουργικοί και ούτε εξυπηρετούν τους αρχικούς τους
στόχους. Η κοινωνική δυσαρέσκεια όμως σπανίως εκφράζεται με καθαρούς όρους.
Και το μείζον ζήτημα που η ελληνική κοινωνία, μαζί με άλλες κοινωνίες
άλλωστε, έχει να αντιμετωπίσει είναι η αδυναμία να εισέλθουν στην
απασχόληση οι νέες γενιές, δηλαδή η νεανική ανεργία, και η αξιοπρέπεια της
εργασίας. Τι είναι η εργασία; εμπόρευμα ή ιδιότητα των ανθρώπων;
οικονομικός συντελεστής της παραγωγής ή τρόπος συγκρότησης της κοινωνίας;
Στην ελληνική κοινωνία ο νεοφιλελευθερισμός, ως ιδεολογία, δεν βρήκε
απήχηση. Ούτε όμως τα ερωτήματα αυτά βρήκαν τον τρόπο να απασχολήσουν τη
δημόσια συζήτηση. Αλλά η οικονομική αναδόμηση της κοινωνίας ακολουθεί το
παράδειγμα ενός νεοφιλελευθερισμού που δεν λέει το όνομά του. Η ενσωμάτωση
της Ελλάδας στην υπόλοιπη Ευρώπη είναι μονόδρομος. Είναι όμως μονόδρομος
και η πολιτική με την οποία οικοδομείται η Ευρώπη; Πώς μπορεί να παραχθεί
μια εναλλακτική πολιτική στο νέο πλαίσιο των ανοιχτών συνόρων;

Ωστόσο, ούτε καταστροφολογία ούτε λυτρωτικές προσδοκίες. Πριν από εκατό
χρόνια η Ελλάδα μπήκε στον 20ό αιώνα με το στίγμα της ταπείνωσης του 1897.
Κατά τη διάρκεια του αιώνα μάτωσε δύο φορές από τις μεγάλες εθνικές και
κοινωνικές ελπίδες και την καταστολή τους. Σε αυτό το fin de siecle η
είσοδος στον επόμενο αιώνα φαίνεται λιγότερο τραυματική. Γι' αυτό ίσως και
λιγότερο ανυποψίαστη.

</TEXT>
