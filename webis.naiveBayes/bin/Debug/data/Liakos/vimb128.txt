<CC>

Α. ΛΙΑΚΟΣ
ΤΟ ΒΗΜΑ, 17-05-1998
Κωδικός άρθρου: B12481B121
</CC>

<TITLE>

                 Από την άνοιξη του 1848 στον Μάη του 1968

 Ο Αντ. Λιάκος διαπιστώνει και αναλύει οκτώ αναλογίες των επαναστάσεων του
                         1848 με τον Μάη του 1968

 </TITLE>

<TEXT>


Μπορεί να είναι συμπτωματικό ότι ο «Μάης» του 1968 συνέβη 120 χρόνια από
την «Ανοιξη του 1848», ωστόσο υπάρχουν πολλές πλευρές που μας επιτρέπουν
μια σύγκριση.

1. Τόσο το ένα όσο και το άλλο είχαν ως προβεβλημένο κέντρο το Παρίσι, αλλά
δεν ήταν αποκλειστικώς γαλλικά γεγονότα. Το «1848» αγκάλιασε επίσης τη
Γερμανία, την Ιταλία, την παλιά Αυστροουγγαρία, που περιλάμβανε και τη
μετέπειτα Τσεχοσλοβακία και την Κροατία. Τα κύματα έφτασαν ως την Πολωνία,
τη Μολδοβλαχία και τα δικά μας Επτάνησα. Οι πολιτικές του επιπτώσεις
επηρέασαν την Ελβετία, τη Δανία και το Βέλγιο. Το «1968» επίσης είχε, σε
μικρότερη από ό,τι στη Γαλλία κλίμακα, πανευρωπαϊκή εμβέλεια. Την ίδια
χρονιά έγιναν φοιτητικές ταραχές στις ΗΠΑ, στο Μεξικό και στην Ιαπωνία αλλά
και στο Ανατολικό Βερολίνο, στο Βελιγράδι και στη Βαρσοβία. Η Ανοιξη της
Πράγας φαίνεται άσχετη με τον παρισινό Μάη. Είναι όμως;

2. Τόσο το «1848» όσο και το «1968» δεν ήταν ενιαίες από την άποψη των
σκοπών τους εξεγέρσεις. Το «1848» είχε χαρακτήρα κοινωνικό και εθνικό,
δημοκρατικό και εθνικό. Στη Γαλλία το αίτημα ήταν η καθιέρωση μιας
δημοκρατίας που θα έφερνε κοινωνικές μεταρρυθμίσεις: καθολική ανδρική
ψηφοφορία, υποχρεωτική εκπαίδευση απαλλαγμένη από θρησκευτικές επιρροές, το
δικαίωμα στην εργασία. Στις άλλες χώρες όμως το αίτημα ήταν η εθνική
ανεξαρτησία, συνδυασμένη με την εσωτερική ελευθερία και τη δημοκρατία.
Ανάμεσα στο τι συνέβαινε στο Παρίσι και στο τι στη Βουδαπέστη είχε μεγάλη
διαφορά, όχι μικρότερη από αυτήν ανάμεσα στο Παρίσι και στην Πράγα του
1968. Γιατί το 1968 επίσης διέφερε ως προς τους στόχους που είχε στον
δυτικό κόσμο και στην Ανατολική Ευρώπη. Ο,τι από εδώ ήταν στόχος πολεμικής,
από εκεί ήταν επιθυμητός στόχος. Κοινή και στις δύο εκδοχές η κριτική στο
σοβιετικό μοντέλο και στα κομμουνιστικά κόμματα.

3. Και στη μία περίπτωση και στην άλλη οι εξεγερμένοι δεν τα κατάφεραν όπως
ήθελαν. Στο 1848, καμιά κυβέρνηση δεν έμεινε στη θέση της. Οι επαναναστάτες
όμως που κατέλαβαν την αρχή δεν μπόρεσαν να κρατήσουν και την εξουσία. Το
1968 καμιά εξέγερση, ούτε του Παρισιού, δεν μπόρεσε να κλονίσει καμιά
εξουσία, εκτός από τη σύντομη περίοδο Ντούπτσεκ στην Τσεχοσλοβακία. Και στη
μία περίπτωση και στην άλλη, οι διανοούμενοι αναδείχτηκαν μια
πρωταγωνιστική δύναμη. Το 1848 ο Ουγκό, ο Λαμαρτίνος, ο ούγγρος ποιητής
Πέτεφι. Στη συνέλευση της Φραγκφούρτης πλειοψηφία ήταν οι καθηγητές. Οι
φοιτητές άρχισαν να έχουν πολιτικό ρόλο με αυξανόμενη συχνότητα. Στα
γεγονότα του 1968 πρωταγωνιστούσαν οι φοιτητές, αλλά απέκτησαν επιρροή και
διανοούμενοι όπως ο Σαρτρ, ο Καστοριάδης, ο Φουκό, ο Μαρκούζε κ.ά. Οι
πλούσιες ιδέες χέρι χέρι με την πολιτική αναποτελεσματικότητα.

4. Και στη μία περίπτωση και στην άλλη υπάρχει μια αναλογία με προηγούμενες
σημαδιακές χρονικές στιγμές. Το 1848 απέχει 33 χρόνια από το τέλος των
Ναπολεοντείων Πολέμων (1815), ενώ το 1968 απέχει 23 χρόνια από το τέλος του
Β' Παγκοσμίου Πολέμου. Και στις δύο περιπτώσεις πρωταγωνιστές αυτών των
επαναστάσεων ήταν οι γενιές που γεννήθηκαν μετά το τέλος των ευρωπαϊκών
πολεμικών κατακλυσμών. Το 1968 μάλιστα συσχετίζεται με τη μεταπολεμική
αύξηση των γεννήσεων, το baby boom, το οποίο έδωσε την πολυπληθέστερη γενεά
τόσο ως προς τα προηγούμενα όσο και ως προς τα μετέπειτα χρόνια.

5. Το στυλ συνόδευε και τα δύο γεγονότα. Στο 1848, το πλατύγυρο καπέλο, οι
γραβάτες που ανέμιζαν, οι τρίχρωμες σημαίες, τα οδοφράγματα, ο ρομαντισμός,
η έξαρση του συναισθήματος, η ποίηση και προπαντός η ρητορεία. Καθιέρωσε
τον τύπο του ρομαντικού επαναστάτη. Στο 1968 επίσης καθιερώθηκε ένα
καινούργιο πολύχρωμο και ανέμελο στυλ. Ο Μάης ήταν ένα καρναβάλι: συμβολικά
και εννοιολογικά αναποδογυρίσματα, σαρκασμός, ειρωνεία, ανατρεπτικό γέλιο.
Αν ο ρομαντικός έρωτας είναι ο μελαγχολικός και ο τραυματικός έρωτας, το
1968 έφερε το χαρούμενο έρωτα, την απελευθέρωση του σώματος. Για τις γενιές
που πήραν μέρος στα γεγονότα η χρονολογία έγινε και ονομασία: οι
«σαρανταοχτώδες» και οι «εξηνταοχτώδες». Αν το 1848 άνοιξε μια περίοδο
εγκλεισμού της νεολαίας σε θεσμούς ξεχωριστούς και ελεγχόμενους από τους
ενήλικους (λ.χ. κομματικές νεολαίες κλπ.), το 1968 σημαδεύει την ωρίμανση
αυτών των ηλικιών. Η αυθάδεια του Κον Μπεντίτ και τα αιτήματα της
διανυκτέρευσης των αγοριών στους κοιτώνες των κοριτσιών φαίνονται τυχαία ως
προς την εξέγερση. Δεν είναι. Ηταν συμβολικές διεκδικήσεις ενηλικίωσης.

6. Ποιο ήταν το βάρος των δύο κυμάτων εξεγέρσεων; Στο τέλος του 1848 η τάξη
είχε εγκαθιδρυθεί ξανά στην Ευρώπη. Αλλά μακροπρόθεσμα και τα δημοκρατικά
και τα εθνικά αιτήματα εκπληρώθηκαν. Οχι όμως από τους επαναστάτες, τους
δημοκρατικούς και τους ριζοσπάστες αλλά από τους μετριοπαθείς και τους
συντηρητικούς. Η Γερμανία δεν ενώθηκε από τους δημοκράτες και τους
φιλελευθέρους καθηγητές της συνέλευσης της Φραγκφούρτης αλλά από τον
Μπίσμαρκ και τους πρώσους αριστοκράτες. Η Ιταλία δεν ενώθηκε από τον
Ματσίνι αλλά από τον Καβούρ και τη μοναρχία.

Η Ουγγαρία κέρδισε την αυτονομία της όχι από τον Κόσουθ αλλά από τον
συμβιβασμό της μαγιάρικης αριστοκρατίας με τους Αψβούργους. Η αρχή των
εθνοτήτων επικράτησε πλήρως στην Ευρώπη αλλά όχι μέσα από τις επαναστάσεις·
με τον αιματηρό Α' Παγκόσμιο Πόλεμο. Ο δημοκρατικός πατριωτισμός του 1848
εξελίχθηκε σε αντιδημοκρατικό εθνικισμό. Στα τέλη του αιώνα οι φοιτητές
πρωταγωνιστούσαν σε εθνικιστικές και αντιδραστικές εκδηλώσεις, όχι σε
δημοκρατικές όπως το 1848. Οι παλιοί επαναστάτες, μετά από δύο ή τρεις
δεκαετίες, αισθάνονταν απογοητευμένοι και τα όνειρά τους προδομένα. Ο
κόσμος είχε αλλάξει χωρίς αυτούς. Τι συνέβη όμως με το 1968; Αν
ξαναδιαβάσουμε τα φοιτητικά αιτήματα της εποχής, θα καταλήξουμε πως ό,τι
έγινε τότε ήταν η αρχική αντίδραση, μια προσωρινή διακοπή σε μια
αναπότρεπτη πορεία που συνεχίζεται. Γιατί πραγματικά στη δεκαετία αυτή
άρχιζε η μετάβαση από το παλιό ακαδημαϊκό πανεπιστήμιο σε εκείνο με
μεγαλύτερη σύνδεση με την αγορά, διαδικασία που συμπληρώνεται ταχύτατα
σήμερα. Από το πανεπιστήμιο των ελίτ στην τριτοβάθμια εκπαίδευση των μαζών.
Η αντίδραση των φοιτητών σε αυτή τη σύνδεση επικεντρωνόταν, και από εκεί
απλωνόταν σε μια ευρύτερη κριτική για τη σχέση της γνώσης με την κοινωνία,
για τις σχέσεις των φοιτητών με τους εργάτες, για τη σχέση των εργατών με
το καθεστώς, για τον επαναστατικό ρόλο των φοιτητών. Η σημερινή εποχή, τόσο
στα ζητήματα αυτά όσο και στις εργασιακές σχέσεις, που τότε
μεταρρυθμίστηκαν και άλλαξαν, φαίνεται σαν εποχή παλινόρθωσης. Τι έμεινε
όμως;

7. Το μόνο κείμενο του «1848» που επιβίωσε ήταν το Κομμουνιστικό Μανιφέστο.
Ελάχιστοι βέβαια το είχαν διαβάσει τότε και λίγοι γνώριζαν το όνομα του
Μαρξ. Το Μανιφέστο ήταν μια κριτική στον καπιταλισμό, που τότε επέβαλε την
παντοδυναμία του. Η κριτική αυτή είχε μακροπρόθεσμες συνέπειες. Η
καπιταλιστική κοινωνία όχι μόνο γεννήθηκε μαζί αλλά και συνδιαμορφώθηκε με
την κριτική της. Κοιτάζοντας προς τα πίσω, από τα τέλη του 20ού αιώνα,
διαπιστώνει κανείς ότι στις σχέσεις οικονομίας και κοινωνίας η δεύτερη δεν
ήταν απλώς η εξαρτημένη μεταβλητή. Και στην αμοιβαιότητα αυτής της σχέσης ο
Μαρξ, οι σοσιαλιστές και το εργατικό κίνημα ήταν συνδιαμορφωτές, έστω και
αν τα αποτελέσματα ήταν κατά κανόνα απρόβλεπτα και έξω από τις αρχικές
προθέσεις. Και από αυτή την άποψη το «1968» μακρινός απόγονος του «1848»
ήταν. Γιατί και στις δύο περιπτώσεις κοινή είναι η «πρακτική κινήματος». Η
δημόσια δραστηριότητα των ανθρώπων έξω από τους μηχανισμούς της οικονομίας
και της θεσμοθετημένης πολιτικής. Κοινή δηλαδή είναι αυτή η ξαφνική κάθοδος
των ανθρώπων από τις κερκίδες στον αγωνιστικό χώρο, που για μερικές
εβδομάδες, ίσως και μήνες, ρευστοποιούν τις δομές αλλάζοντας το
παραδειγματικό πλαίσιο της πολιτικής, δημιουργώντας νέες αξίες, νέες
οπτικές στα πράγματα, προτού αποσυρθούν ξανά στον ρόλο του θεατή.

8. Ποιες νέες αξίες όμως άφησε το «1968»; Θα πρέπει να σκεφτούμε τον κόσμο
πριν και τον κόσμο μετά. Αν το Κομμουνιστικό Μανιφέστο ασκούσε κριτική στην
παραγωγή προβάλλοντας την αντίθεση κεφαλαίου - εργασίας, η κριτική του «68»
στρεφόταν στην κοινωνία της κατανάλωσης και του θεάματος. Η διχοτόμηση του
κόσμου αντικαταστάθηκε από πολλαπλές συγκρούσεις, η εξουσία αναγνωρίστηκε
διάχυτη στην κοινωνία και η έννοια της υποκειμενικότητας έκανε την εμφάνισή
της. Ηταν μια αποφασιστική στιγμή στη χειραφέτηση των γυναικών. Οι άνθρωποι
μπορούσαν να είναι υπερήφανοι γι' αυτό που είναι, να καλλιεργούν τον τρόπο
ζωής τους χωρίς τις επιταγές της ομοιομορφίας. Η κοινωνία έγινε περισσότερο
ανεκτική. Η κοινωνική και πολιτισμική δυσανεξία θεωρείται πλέον παραβίαση
των κανόνων και όχι συμμόρφωση με αυτούς. Τέλος, το 1968 ανανέωσε ριζικά το
τοπίο των κοινωνικών επιστημών, το οποίο αξιοποίησε θεωρητικές προτάσεις
που είχαν διατυπωθεί λίγο πριν και διαμόρφωσε τα χαρακτηριστικά του τα
επόμενα χρόνια. Ολα αυτά βέβαια τελικά εξυπηρέτησαν την αγορά. Η δύναμή της
άλλωστε είναι στο ότι μετασχηματίζει τα πάντα. Η κριτική του «1968»
αντιστράφηκε και υιοθετήθηκε από τον θατσερισμό και τους νεοφιλελεύθερους
της δεκαετίας του 1980. Ετσι τα πράγματα φαίνονται να προχωρούν προς την
αντίθετη κατεύθυνση.

Υπάρχουν όμως πράγματα που έχουμε να υπερασπίσουμε από εκείνη την
κληρονομιά; Τα ευρωπαϊκά επαναστατικά κινήματα δημιούργησαν γενιές με μια
δημοκρατική κουλτούρα. Γενιές ανωνύμων που έχουν τις αξίες τους, τις
εμμονές τους ίσως, αλλά και την ανεξαρτησία της γνώμης τους, την αντίθεσή
τους σε κάθε ομοιομορφία και τάξη. Νομίζω ότι αυτή τη δημοκρατική κουλτούρα
αξίζει να την υπερασπίσουμε. Και προπαντός τον σαρκασμό, την ειρωνεία και
το ανατρεπτικό γέλιο του «68».

</TEXT>
