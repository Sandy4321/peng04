<CC>

Α. ΛΙΑΚΟΣ
ΤΟ ΒΗΜΑ, 11-10-1998
Κωδικός άρθρου: B12502B111
</CC>

<TITLE>

                           Ο αγκυλωμένος κύκλος

  Με αφορμή ανώνυμο λιβελογράφημα που κυκλοφορεί στο Πανεπιστήμιο Αθηνών ο
Αντ. Λιάκος αντικρούει την αντίληψη που θεωρεί την αντιπαράθεση ανάμεσα στα
πορίσματα της ιστορικής έρευνας και στους εγκατεστημένους μύθους εξ ορισμού
                              αντεθνική πράξη

</TITLE>

<TEXT>


Φαίνεται τελικά πως η αρθρογραφία στο «Βήμα» δεν είναι χωρίς κινδύνους.
Αναφέρομαι στο ανώνυμο λιβελογράφημα το οποίο κυκλοφόρησε από γραφείο σε
γραφείο στο Πανεπιστήμιο Αθηνών και το οποίο καταγγέλλει επωνύμως, μεταξύ
άλλων, τρεις πανεπιστημιακούς, οι οποίοι έχουν στόχο, ούτε λίγο ούτε πολύ,
«να διαλύσουν το ελληνικό κράτος». Γράφει:

«Στην προσπάθεια αυτή πρωτοστατούν διάφοροι στον πανεπιστημιακό και στον
δημοσιογραφικό χώρο. Ολοι τους ενισχύονται με διάφορους τρόπους από τις
ΗΠΑ. Εχει σημασία να αναφερθούν μερικοί:

 Πασχάλης Κιτρομηλίδης. Πρώτος εισήγαγε την άποψη ότι οι Ελληνες είναι...
Εβραίοι. («Ιδεολογικά ρεύματα και πολιτικά αιτήματα: προοπτικές από τον
ελληνικό 19ο αιώνα. Οψεις της Ελληνικής κοινωνίας του 19ου αιώνα», Αθήνα
1984, σελ. 36)

 Θεόδωρος Κουλουμπής, πρώην καθηγητής στο Πανεπιστήμιο American. Επιχειρεί
να αντικαταστήσει την Ιστορία με ένα γενικό μάθημα «Διεθνών Σχέσεων».

 Αντώνης Λιάκος. Ο ρόλος του είναι καίριος εφόσον διδάσκει Ιστορία στο
Πανεπιστήμιο Αθηνών.

Ειδικότερα για την αφεντιά μου γράφει τα εξής:

«Ο Α. Λιάκος είναι τροτσκιστής αλλά σθεναρώς υποστηρίζεται στο "έργο" του
από άτομα χουντικού παρελθόντος ή χουντικών καταβολών. Η κίνηση έχει νόημα,
γιατί έτσι φαίνεται ότι το αίτημα διάλυσης του ελληνικού κράτους δεν
αρθρώνεται μόνο από την τροτσκιστική αριστερά αλλά και τη δεξιά με τις
ακροδεξιές ρίζες».

Πώς όλοι εμείς σκοπεύουμε να διαλύσουμε την Ελλάδα;

Απάντηση: «Με την εξασθένιση της ιστορικής μνήμης». Για να το αποδείξει
μάλιστα το λιβελογράφημα παραθέτει «παραδείγματα» από οκτώ άρθρα μου στο
«Βήμα», από το 1995 και εξής, και συμπεραίνει: «Σε γενικές γραμμές ο Α.
Λιάκος επιχειρεί να ανατρέψει το έργο του Κωνσταντίνου Παπαρρηγόπουλου.
(...) Η Ελλάδα λοιπόν πρέπει κατά κύριο λόγο να υπονομευθεί από τα μέσα:
Αυτό κάνει ο Α. Λιάκος και όσοι τον υποστηρίζουν».

Αποτελεί ένα παρόμοιο λιβελογράφημα αντικείμενο μιας δημόσιας αρθρογραφίας;

Η ανώνυμη λιβελογραφία, ως πρακτική, συνδέεται με την απειλή και τον
ψυχολογικό εκβιασμό. Διάχυτη απειλή, χωρίς δυνατότητα εντοπισμού,
αυθαίρετες αναμείξεις προσώπων υπό κατηγορία, στιγματισμός και συκοφαντία
χωρίς δυνατότητα απάντησης. Και όλα αυτά σε μια εποχή όπου δύσκολα θα
μπορούσε κάποιος να αμφισβητήσει ότι στην Ελλάδα η ελευθερία της έκφρασης
είναι πλέον κατοχυρωμένη. Σε καθεστώς ελευθερίας λοιπόν, η μόνη αντίδραση
σ' αυτές τις μεθόδους είναι η δημοσιοποίησή τους.

Αλλά δεν αφορούν όλα αυτά ένα περιορισμένο κοινό, ενδεχομένως το
πανεπιστημιακό;

Δυστυχώς όχι. Και εδώ βρίσκεται ο πυρήνας του επιχειρήματος που θέλω να
αναπτύξω. Εχει αναπτυχθεί κατά την τελευταία δεκαετία μια διάχυτη «underdog
culture» (για να χρησιμοποιήσω τον δύσκολα μεταφράσιμο, αλλά πετυχημένο όρο
του Νικηφόρου Διαμαντούρου, σε εντελώς ανάλογες περιπτώσεις). Σύμφωνα
λοιπόν με αυτήν, οποιαδήποτε ανάλυση του τρόπου με τον οποίο δημιουργήθηκε
η εθνική ιδεολογία, οποιαδήποτε κριτική αντιμετώπιση της εξωτερικής
πολιτικής, οποιαδήποτε κριτική ανάλυση της σύνδεσης που υπάρχει ανάμεσα σε
ανακριβείς αλλά στερεωμένες ψυχολογικά πεποιθήσεις για την Ιστορία και σε
συνακόλουθες συμπεριφορές, η αντιπαράθεση ανάμεσα στα πορίσματα της
ιστορικής έρευνας και στους εγκατεστημένους μύθους θεωρείται εξ ορισμού
αντεθνική πράξη, υπονόμευση του εθνικού φρονήματος και διάλυση του έθνους.
Δεν είναι καινούργια σε αυτού του είδους την επιχειρηματολογία η κατηγορία
της «εθνικής μειοδοσίας». Ούτε είναι η πρώτη φορά που εγκαλούνται
ιστορικοί. Πριν από σαράντα περίπου χρόνια, σε διαφορετικές πολιτικές
συνθήκες στη χώρα μας, ο αείμνηστος Νίκος Σβορώνος στερήθηκε της ελληνικής
ιθαγένειας γιατί δημοσίευσε ένα άρθρο στο οποίο επισκοπούσε την Νεοελληνική
Ιστορία. Η ρητορική σήμερα έχει αλλάξει. Η «νέα τάξη» και η
«παγκοσμιοποίηση» αποτελούν το νέο καρύκευμα. Εχει αλλάξει και η πλοκή. Αν
κάποτε πίσω από τους συνωμότες βρισκόταν η Μόσχα, τώρα είναι η Αμερική και
οι Εβραίοι. Οπως γράφει και το εν λόγω κείμενο: «Σήμερα πάντως από τις ΗΠΑ
εκπορεύεται ο ανανεωμένος και ανομολόγητος Τροτσκισμός».

Δυστυχώς αυτή η διάχυτη underdog culture κυκλοφορεί σε μια διάσταση, η
οποία είτε εκφράζεται από περιθωριακά έντυπα είτε βρίσκεται υπόρρητη και με
υπαινιγμούς σε κείμενα που δημοσιεύονται στον Τύπο. Φαίνεται τους
τελευταίους μήνες να βρίσκει και μια εξωπολιτική αλλά θεσμική ενθάρρυνση.
Λειτουργεί όχι βέβαια με τη λογική της έλλογης αντιπαράθεσης, αλλά με τον
διασυρμό και τον εκφοβισμό. Με τη λογική των προγραφών.

Παρέλκει βέβαια να δειχθεί ο τρόπος με τον οποίο η παρανάγνωση οδηγεί στην
κατηγορία. Εχει όμως ενδιαφέρον. Ενα δείγμα: Τι ακριβώς γράφει ο συνάδελφος
καθηγητής Πασχάλης Κιτρομηλίδης, ώστε να του χρεωθεί ότι ισχυρίζεται πως
«οι Ελληνες... είναι Εβραίοι», στη σελίδα όπου παραπέμπει το
λιβελλογράφημα;

«Η αντίθετη άποψη θεωρείται (ενν. τον 19ο αιώνα) ότι δεν είναι απλώς
εκδήλωση διαφωνίας αλλά εκλαμβάνεται ως μορφή εθνικής μειοδοσίας. Οσο
περνούν οι δεκαετίες του αιώνα, πυκνώνει η χρήση τέτοιων όρων. Ποιο είναι
το τελικό αποτέλεσμα; Εκφράζεται με δύο ιδεολογικούς άξονες που καθορίζουν
εν πολλοίς το περιεχόμενο της νεοελληνικής ιδεολογίας, όπως πια
αποκρυσταλλώνεται στις τελευταίες δεκαετίες του αιώνα. Ο ένας άξονας είναι
μια συναίσθηση άκρατου μεσσιανισμού. Ο βιβλικός εκείνος περιούσιος λαός της
Παλαιάς Διαθήκης κατάφερε μέσα από μαγικές μεταμορφώσεις και μετατοπίσεις
της ιστορικής μοίρας να μετακινηθεί στην Πελοπόννησο και στη Στερεά Ελλάδα.
Ο εθνικός μεσσιανισμός αποτυπώνεται σαφέστατα στα κείμενα του δέκατου
ένατου αιώνα». (σ.36).

Παρανάγνωση, σίγουρα. Αλλά υπάρχει και κάτι ακόμη. Μια κυκλική σχέση
ανάμεσα στο περιεχόμενο του κειμένου, στο ίδιο το κείμενο και, εν συνεχεία,
στον στιγματισμό του. Οι κειμενικές και εξωκειμενικές αναλογίες είναι τόσο
εμφανείς, ώστε να καταντούν εφιαλτικές. Αυτός ο αγκυλωμένος κύκλος ανάμεσα
στον τρόπο σκέψης στα τέλη του περασμένου αιώνα, στον ιστορικό σχολιασμό
τους και στη σημερινή ποινικοποίηση του σχολιασμού, σύμφωνα με τις
νοοτροπίες του περασμένου αιώνα, δεν λέει να κλείσει. Εδώ και έναν αιώνα...

</TEXT>
